ശ്രീശൈലത്തു നടക്കുന്ന ജനജാഗ്രതി ധരം സമ്മേളനത്തെ വീഡിയോ കോണ്‍ഫറന്‍സ് വഴി പ്രധാനമന്ത്രി ശ്രീ.
നരേന്ദ്ര മോദി അഭിസംബോധന ചെയ്തു.
എല്ലാവര്‍ക്കും ഉഗാഡി ആശംസകള്‍ നേര്‍ന്ന അദ്ദേഹം, പുതിയ തുടക്കങ്ങളുടെയും പ്രതീക്ഷകളുടെയും ഉല്‍സവമാണ് ഉഗാഡിയെന്നു പ്രസ്താവിച്ചു.
സമയബന്ധിതമായും കൃത്യമായ ലക്ഷ്യങ്ങളോടുംകൂടി ഗവണ്‍മെന്റ് വിവിധ പദ്ധതികളുമായി മുന്നോട്ടുപോവുകയാണെന്നു പ്രധാനമന്ത്രി പറഞ്ഞു.
ജന്‍ ധന്‍ അക്കൗണ്ടുകള്‍ തുറക്കുന്നതിലും ദരിദ്രര്‍ക്ക് ഇന്‍ഷുറന്‍സ് ലഭ്യമാക്കുന്നതിലും ഉജ്വല പാചകവാതക കണക്ഷന്‍ പദ്ധതിയിലും മുദ്ര യോജനയിലും പ്രധാനമന്ത്രി ആവാസ് യോജനയിലും മറ്റും ഉണ്ടായിട്ടുള്ള പുരോഗതിയെക്കുറിച്ച് അദ്ദേഹം വിശദീകരിച്ചു.
അടിസ്ഥാനസൗകര്യ വികസനത്തിന്റെ വേഗം ഗണ്യമായി വര്‍ധിച്ചിട്ടുണ്ടെന്ന് അദ്ദേഹം പറഞ്ഞു.
ആയുഷ്മാന്‍ ഭാരത് പദ്ധതിയെക്കുറിച്ചും ദേശീയ പോഷകാഹാര ദൗത്യത്തെക്കുറിച്ചും പ്രധാനമന്ത്രി പരാമര്‍ശിച്ചു.
സ്വച്ഛ് ഭാരത് പദ്ധതിയിലൂടെ രാജ്യത്തു ശുചിത്വകാര്യങ്ങളില്‍ ഏറെ മുന്നേറ്റം നേടാന്‍ സാധിച്ചിട്ടുണ്ടെന്ന് അദ്ദേഹം ചൂണ്ടിക്കാട്ടി. രാജ്യം ദൗര്‍ബല്യങ്ങളില്‍നിന്നു മുക്തി നേടണമെന്നു ജനങ്ങള്‍ ആഗ്രഹിക്കുന്നുവെന്നും പ്രധാനമന്ത്രി പറഞ്ഞു.
രാഷ്ട്രനിര്‍മാണത്തിനായി ഗവണ്‍മെന്റ് കഠിനപ്രയത്‌നം നടത്തിവരികയാണെന്നും എല്ലാവരുടെയും പിന്തുണ ഈ ശ്രമത്തിനു വേഗം പകരുമെന്നും അദ്ദേഹം കൂട്ടിച്ചേര്‍ത്തു.
