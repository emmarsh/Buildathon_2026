ധനകാര്യമന്ത്രി ശ്രീ അരുണ്‍ ജെയ്റ്റ്‌ലി ജി, വാണിജ്യ, വാണിജ്യ വ്യവസായ മന്ത്രി ശ്രീ സുരേഷ് പ്രഭു ജി, ലോകബാങ്ക് ഉപാധ്യക്ഷന്‍ ശ്രീ സ്‌കാഫര്‍, ആനന്ദ് മഹീന്ദ്ര ജി, രാശേഷ് ഷാ ജി, സൗമിത്ര ഭട്ടാചാര്യ ജി, ബി കെ ഗോയങ്ക ജീ, രമേശ് ഭാരതി മിത്തല്‍ ജി, വ്യവസായ ലോകത്തു നിന്നുള്ള പ്രതിനിധികള്‍, ഇവിടെ സന്നിഹിതരായിരിക്കുന്ന മറ്റ് വിശിഷ്ട വ്യക്തികളേ, നിങ്ങളെല്ലാവരെയും ലോക് കല്യാണ്‍ മാര്‍ഗിലേക്ക് ഞാന്‍ സ്വാഗതം ചെയ്യുന്നു.
ദീപാവലി ആശംസകള്‍ അറിയിക്കുന്നതിനു മാത്രമായല്ല, ബുദ്ധിമുട്ടുള്ളതും ആഗ്രഹിക്കാത്തതുമായ ഒരു സാഹചര്യത്തില്‍ നിന്ന് ആദരണീയമായ ഒരു സാഹചര്യത്തിലേക്ക് രാജ്യത്തെ ഉയര്‍ത്തിയതിനു എന്റെ നന്ദി അറിയിക്കാന്‍ കൂടിയാണ് നിങ്ങളെ ഇന്നിവിടേക്ക് ക്ഷണിച്ചത്.
ബിസിനസ് ചെയ്യുന്നത് എളുപ്പമാക്കുന്ന കാര്യത്തില്‍ രാജ്യത്തെ നിങ്ങള്‍ പുതിയ ഉയരങ്ങളിലേക്ക് എത്തിച്ചു.
ഇന്നിവിടെ എത്തിച്ചേരാത്തവര്‍ ഉള്‍പ്പെടെ എല്ലാവര്‍ക്കും ഞാന്‍ നന്ദി അറിയിക്കുന്നു.
എണ്ണമറ്റ ഗവണ്‍മെന്റ് ഉദ്യോഗസ്ഥരും ജീവനക്കാരും നഗരസഭകളിലെ വ്യത്യസ്ഥ തലങ്ങളിലുള്ള ഉദ്യോഗസ്ഥര്‍ക്കും, തുറമുഖത്തിലും വിമാനത്താവളത്തിലും അനുമതികള്‍ ലഭ്യമാക്കുന്ന ഉദ്യോഗസ്ഥര്‍ക്കും വ്യവസായ ലോകത്തുനിന്നുള്ളവര്‍ക്കും ഇതില്‍ സുപ്രധാന പങ്ക് വഹിക്കാനുണ്ട്.
നാം ഏറ്റവും മുകളിലെ 50 സ്ഥാനങ്ങള്‍ക്കുള്ളില്‍ വരുംവര്‍ഷങ്ങളില്‍ എത്തുമെന്ന് നാലര വര്‍ഷം മുമ്പ് ഞാന്‍ ആദ്യമായി പറഞ്ഞപ്പോള്‍ ആളുകള്‍ അത് അവിശ്വസനീയമെന്നു പറഞ്ഞു തള്ളിയത് ഓര്‍ക്കുന്നു.
2014നു മുമ്പുണ്ടായിരുന്ന അസ്ഥിരതയും നയപരമായ സ്തംഭനവും കണക്കിലെടുക്കുമ്പോള്‍ ഇന്ത്യ ഏറ്റവും മുകളിലെ നൂറിലെങ്കിലും ഉള്‍പ്പെടുമെന്നു വിശ്വസിക്കാന്‍ ആളുകള്‍ക്ക് ബുദ്ധിമുട്ടായിരുന്നു.
അത് അവരുടെ കുറ്റമാണെന്നു ഞാന്‍ കരുതുന്നില്ല.
അഴിമതി, കുംഭകോണങ്ങള്‍, അസ്ഥിര സമ്പദ്ഘടന, അനിയന്ത്രിത സാമ്പത്തിക കമ്മി എന്നിവയേക്കുറിച്ചു വാര്‍ത്തകളില്‍ കേള്‍ക്കുകയും ഇന്ത്യ മറ്റു പല രാജ്യങ്ങളെയുംപോലെ തന്നെ മുങ്ങാന്‍ പോകുന്നുവെന്ന് ലോകം പറയുകയും ചെയ്യുമ്പോള്‍ ജനങ്ങള്‍ അങ്ങനെ വിശ്വസിക്കുന്നത് സ്വാഭാവികമാണ്.
പക്ഷേ, വെറും നാല് വര്‍ഷംകൊണ്ട് രാഷ്ട്രം നേടിയെടുത്ത 180 ഡിഗ്രി മാറ്റം നിങ്ങള്‍ക്കു കാണാം.
അനായാസ വ്യവസായ നിര്‍വഹണ കാര്യത്തില്‍ നാം 142 ല്‍ നിന്ന് എഴുപത്തിയേഴാം സ്ഥാനത്തേക്ക് കയറി.
ഏകദേശം പകുതിഭാഗം നാം മറികടന്നു.
സുഹൃത്തുക്കളേ,
നാല് വര്‍ഷംകൊണ്ട് 65 പോയിന്റുകളുടെ ചാട്ടമാണിത്.
ഏതു രാജ്യത്തിനും മുമ്പില്ലാത്ത റെക്കോര്‍ഡാണിത്.
നാല് വര്‍ഷം മുമ്പ് അനായാസ വ്യവസായ നിര്‍വഹണ കാര്യത്തില്‍ നാം ആറാം സ്ഥാനത്തായിരുന്ന ദക്ഷിണേഷ്യയില്‍ ഇന്ന് നാം ഒന്നാം സ്ഥാനത്താണ്.
ഇത്തരം മികവു പ്രകടിപ്പിക്കുന്ന പത്തു രാജ്യങ്ങളുടെ പട്ടികയില്‍ തുടര്‍ച്ചയായ രണ്ടാം വര്‍ഷവും നാം ഇടം നേടി.
കഴിഞ്ഞ ഏഴെട്ടു വര്‍ഷങ്ങള്‍ക്കിടയില്‍ മറ്റൊരു രാജ്യവും രണ്ടു വര്‍ഷംകൊണ്ട് 53 റാങ്കുകള്‍ മെച്ചപ്പെടുത്തിയിട്ടില്ല.
സുഹൃത്തുക്കളേ,
ലോകത്ത് മറ്റാരും സങ്കല്‍പ്പിക്കാത്ത ചിലതുകൂടി നമുക്കു സ്വായത്തമാക്കാന്‍ കഴിഞ്ഞു.
ഏറ്റവും മുകളിലെ 50 എന്ന നമ്മുടെ ലക്ഷ്യത്തിലേക്കു നമുക്ക് ഏതാനും ചുവടുകള്‍ മാത്രമേയുള്ളു.
ലോകബാങ്ക് റിപ്പോര്‍ട്ട് പ്രകാരം പത്തില്‍ എട്ട് സൂചകങ്ങളിലും ഇന്ത്യ മികവു കാണിച്ചിരിക്കുന്നു.
രണ്ട് സൂചകങ്ങളില്‍ നാം നൂറിലധികം റാങ്കുകളുടെ കുതിപ്പ് നടത്തിയിരിക്കുന്നു.
റാങ്കിംഗ് മെച്ചപ്പെടുത്തുക എന്ന ലക്ഷ്യം നേടുന്നതിനും രാജ്യത്ത് മാറ്റത്തിന്റേതായ ഒരു കാലാവസ്ഥ കൊണ്ടുവരുന്നതിനും ഞങ്ങള്‍ സംസ്ഥാന ഗവണ്‍മെന്റുകളുമായി തുടര്‍ച്ചയായി ചേര്‍ന്നു പ്രവര്‍ത്തിക്കുന്നു.
സഹകരണക്ഷമമായ ഫെഡറലിസത്തെ കൂടുതല്‍ ശക്തിപ്പെടുത്തുന്നതിന് ഞങ്ങളുടെ സംസ്ഥാന ഗവണ്‍മെന്റുകള്‍ ആവേശത്തോടെ പങ്കാളികളാകുന്നു.
അനായാസ വ്യവസായ നിര്‍വഹണവുമായി ബന്ധപ്പെട്ട പരിഷ്‌കരണപ്രവര്‍ത്തനങ്ങള്‍ ജില്ലാതലങ്ങളിലും നടപ്പാക്കാനുള്ള നടപടികളിലാണ് ഞങ്ങളിപ്പോള്‍.
ഇതിന്റെ രൂപരേഖ തീരുമാനിക്കുന്നതിനു വേണ്ടി പങ്കാളികളുമായും സംസ്ഥാന ഗവണ്‍മെന്റുകളുമായും ഞങ്ങള്‍ തുടര്‍ച്ചയായി ബന്ധപ്പെടുന്നു.
സംസ്ഥാനങ്ങളില്‍ ഒരു ജില്ലാതല റാങ്കിംഗ് സംവിധാനം സൃഷ്ടിക്കുന്നതിനുള്ള ശ്രമങ്ങളിലാണ്.
ജില്ലകള്‍ക്ക് റാങ്കിംഗ് നല്‍കാനുള്ള ശ്രമത്തിലാണ് ഞങ്ങള്‍.
അത് മത്സരക്ഷമമായ അന്തരീക്ഷം സൃഷ്ടിക്കും.
സുഹൃത്തുക്കളേ,
വ്യവസായവും വ്യാപാരവും സംരംഭകത്വവും രാജ്യത്തിന്റെ വളര്‍ച്ചയ്ക്കും അടിസ്ഥാനസൗകര്യ വികസനത്തിനും തൊഴിലവസരങ്ങളും പ്രതിശീര്‍ഷ വരുമാനവും വര്‍ധിപ്പിക്കുന്നതിനും ആവശ്യമാണ്.
നിക്ഷേപങ്ങളുണ്ടാവുകയും വ്യവസായവും വ്യാപാരവും ശരിയായ ദിശയിലായിരിക്കുകയും ഇതിന്റെയൊക്കെ മെച്ചം സാധാരണക്കാര്‍ക്ക് ലഭിക്കുകയും ചെയ്യുമ്പോഴാണ് ഇതു സാധ്യമാവുക.
അതുകൊണ്ട് നയാധിഷ്ഠിത ഭരണനിര്‍വഹണത്തിലും പ്രവചനാത്മകവും സുതാര്യവുമായ നയങ്ങളിലുമാണ് ഞങ്ങള്‍ ഊന്നുന്നത്.
വിവേചനം കുറയ്ക്കാനാണ് ഞങ്ങള്‍ ശ്രമിക്കുന്നത്.
ഞങ്ങള്‍ പ്രവര്‍ത്തിച്ചുകൊണ്ടിരിക്കുന്ന പല സൂചകങ്ങളും ലോകബാങ്ക് നിശ്ചയിച്ച റാങ്കിംഗ് മാനദണ്ഡങ്ങളില്‍ പരിഗണിക്കാത്തവയാണെന്ന് നിങ്ങളില്‍ ബഹുഭൂരിപക്ഷത്തിനു ബോധ്യമുണ്ട്.
ഞങ്ങളുടെ നയ പരിഷ്‌കരണത്തിനും പ്രകടനത്തിനും തീവ്രമായ പരിവര്‍ത്തനത്തിനും ഇടയില്‍ ഏതാനും സൂചകങ്ങളുടെ മാത്രം അടിസ്ഥാനത്തിലാണ് റാങ്കിംഗ് കണക്കാക്കുന്നത്.
യഥാര്‍ത്ഥത്തില്‍ പരിഷ്‌കരണങ്ങള്‍ കൊണ്ടുവരാനുള്ള ഞങ്ങളുടെ നയം ലോകബാങ്ക് റാങ്കിംഗിനും മേലെയാണ്.
സാധാരണക്കാരുടെ ജീവിതം കെട്ടിപ്പടുക്കുന്നതിനും ചെറുകിട വ്യവസായങ്ങള്‍ വേഗത്തിലാക്കുന്നതിനും അവരുടെ ജീവിതം എളുപ്പമാക്കുന്നതിനുമാണ് ഞങ്ങള്‍ പ്രവര്‍ത്തിക്കുന്നത്.
അനായാസ വ്യവസായ നിര്‍വഹണം നമ്മുടെ രാജ്യത്ത് ഇന്ന് മെച്ചപ്പെട്ടത് ചെറുകിട വ്യവസായികളെ അവരുടെ വ്യവസായം വേഗത്തിലാക്കാന്‍ സഹായിക്കുന്നുണ്ട്; അവര്‍ക്ക് അവരുടെ ചരക്കുകള്‍ മറ്റു നഗരങ്ങളിലേക്ക് വേഗത്തില്‍ എത്തിക്കാം, ജനങ്ങള്‍ക്ക് വേഗത്തില്‍ വൈദ്യുതി കണക്ഷനും ഗവണ്‍മെന്റ് അനുമതികളും പ്രധാനപ്പെട്ട പെര്‍മിറ്റുകളും ലഭിക്കുന്നു.
ഇന്ത്യയിലെ ജനങ്ങളുടെ ആശയാഭിലാഷങ്ങള്‍ക്ക് അനുസരിച്ചും രാജ്യത്തിന്റെ ആവശ്യങ്ങളും പ്രതീക്ഷകളും പരിഗണിച്ചുമുള്ള യത്‌നങ്ങളാണിവ.
സുഹൃത്തുക്കളേ,
രാജ്യത്തെ വ്യവസായ അന്തരീക്ഷം സുതാര്യമാക്കുന്നതിന് പ്രധാനപ്പെട്ട മറ്റു നിരവധി തീരുമാനങ്ങളും എടിത്തിട്ടുണ്ട്.
ഞങ്ങളുടെ ഗവണ്‍മെന്റ് മനോഭാവം മാത്രമല്ല മാറ്റിയത് മറിച്ച്, സമീപനം കൂടിയാണ്.
ജി.എസ്.ടി, നോട്ട് നിരോധനം, ബിനാമി ഭൂമി ഇടപാടുമായി ബന്ധപ്പെട്ട നിയമം, ഒളിവില്‍ കഴിയുന്ന സാമ്പത്തിക കുറ്റവാളികളെ പിടികൂടുന്നതുമായി ബന്ധപ്പട്ട നിയമം എന്നിവയെല്ലാം ഈ പ്രതിബദ്ധതയുടെ ഉദാഹരണങ്ങളാണ്.ഗവണ്‍മെന്റിന്റെ ശ്രമഫലമായി അഴിമതിക്കാര്‍ ഭയത്തിലും സത്യസന്ധര്‍ അര്‍ഹമായ അഭിമാനത്തിലുമാണ്.
ഇപ്പോള്‍ കൂടുതല്‍ കൂടുതല്‍ ആളുകള്‍ നികുതികള്‍ നല്‍കാന്‍ തുടങ്ങിയിരിക്കുന്നു.
സ്വന്തം പണത്തിനു നികുതി ഈടാക്കുന്നത് ശരിയായ വിധത്തിലാണെന്ന് അവര്‍ വിശ്വസിച്ചു തുടങ്ങിയിരിക്കുന്നു.
സുഹൃത്തുക്കളേ,
ഈ തീരുമാനങ്ങളും പരിഷ്‌കാരങ്ങളും എളുപ്പമായിരുന്നില്ലെന്നും നിങ്ങള്‍ക്കറിയാമല്ലോ.
രീതികള്‍ നവീകരിക്കേണ്ടതുണ്ടായിരുന്നു; നിയമങ്ങളും സോഫ്റ്റുവെയറും മാറ്റേണ്ടതുണ്ടായിരുന്നു.
പലപ്പോഴും സോഫ്റ്റ്‌വെയര്‍ മാറ്റം എളുപ്പമുള്ളതും ശീലങ്ങളിലെ മാറ്റം വളരെ വെല്ലുവിളിയേറിയതുമായി.
ഈ പരിഷ്‌കാരങ്ങള്‍ക്കു വേണ്ടി സംവിധാനത്തെ തയ്യാറാക്കുക എന്നത് ഒരു അനായാസ ദൗത്യമായിരുന്നില്ല.
എങ്കിലും വളരെക്കുറഞ്ഞ സമയത്തിനുള്ള ഈ ദൗത്യം പൂര്‍ത്തീകരിക്കുന്നതില്‍ ഞങ്ങള്‍ വിജയിച്ചു.
സങ്കീര്‍ണമായ സംവിധാനങ്ങള്‍ വ്യവസായത്തിനും പൗരന്മാര്‍ക്കും സൗഹാര്‍ദ്ദപരമാക്കിത്തീര്‍ക്കുന്നതിനുള്ള ശ്രമങ്ങളിലേക്കാണ് ഞങ്ങള്‍ ഇപ്പോള്‍ നീങ്ങുന്നത്.
കഴിഞ്ഞ നാല് വര്‍ഷത്തില്‍ രാജ്യത്തെ 1400 ല്‍ ഏറെ കാലാഹരണപ്പെട്ട നിയമങ്ങളാണ് മാറ്റിയത്.
മുമ്പൊക്കെ ഒരു വാണിജ്യ തര്‍ക്കം പരിഹരിക്കുന്നതിന് ശരാശരി 1500 ദിവസമെടുക്കുമായിരുന്നു.
1500 ദിവസം എന്നുവച്ചാല്‍ നാല് വര്‍ഷം എന്ന് അര്‍ത്ഥം.
വളരെ ശ്രമങ്ങള്‍ക്കു ശേഷംഅത് നാനൂറ് ദിവസങ്ങളായി കുറച്ചു.
ഇനിയും കുറയ്ക്കാനുള്ള ഉദ്യമത്തിലാണ് ഞങ്ങള്‍.
ഇറക്കുമതി ചെയ്ത ഉല്‍പ്പന്നങ്ങള്‍ക്ക് അനുമതി ലഭിക്കാന്‍ 2014നു മുമ്പ് 280 മണിക്കൂര്‍ വേണ്ടിയിരുന്നത് ഇപ്പോള്‍ 144 മണിക്കൂറായി കുറഞ്ഞു.
ഇനിയും ഞങ്ങള്‍ ഈ സമയം കുറച്ചുകൊണ്ടുവരും.
അനുമതികള്‍ക്കു വേണ്ടി മുമ്പ് മാസങ്ങളും വര്‍ഷങ്ങളും എടുത്തിരുന്ന സ്ഥാനത്ത് ഇപ്പോള്‍ ഏതാനും ആഴ്ചകള്‍ മതിയെന്നായി.
നിര്‍മാണപ്രവര്‍ത്തനങ്ങള്‍ക്കുള്ള പാരിസ്ഥിതികാനുമതിയും മറ്റു ഗൃഹനിര്‍മാണ അനുമതികളും സമീകാലത്ത് വികേന്ദ്രീകരിക്കുകയും തദ്ദേശ സ്വയംഭരണ സ്ഥാപനങ്ങളെ ഏല്‍പ്പിക്കുകയും ചെയ്തു.
ജി.എസ്.ടി വിതരണ സേവന മേഖകളെ ശക്തിപ്പെടുത്തി.
ഇത് കമ്പനികളുടെ സമയവും പണവും ലാഭിക്കാന്‍ കാരണമായി.
മുമ്പ് തൊഴില്‍ നിയമങ്ങള്‍ പിന്തുടരുന്നതിന് വ്യവസായികള്‍ 50-60 വ്യത്യസ്ഥ രേഖകള്‍ പൂരിപ്പിക്കേണ്ടിയിരുന്നു.
ഞങ്ങളുടെ ഗവണ്‍മെന്റ് ഈ രേഖകളുടെ എണ്ണം വെറും അഞ്ചാക്കി കുറച്ചു.
അതായത്, 50-60 രേഖകള്‍ ആവശ്യമായിരുന്ന ജോലി അഞ്ചെണ്ണംകൊണ്ടും അനായാസം ചെയ്യാന്‍ കഴിയുന്നു.
പഴയ സംവിധാനം എന്നേക്കുമായി മാറി.
അതുപോലെതന്നെ, നേരത്തേ പാസ്‌പോര്‍ട്ട് ലഭിക്കുന്നതിന് മൂന്നു നാല് ആഴ്ചകള്‍ വേണ്ടിയിരുന്നു.
ഇപ്പോള്‍ ആളുകള്‍ക്ക് ഒരാഴ്ചയില്‍ കുറഞ്ഞ സമയംകൊണ്ട് പാസ്‌പോര്‍ട്ട് ലഭിക്കുന്നു.
വരുമാന നികുതിയില്‍ നിന്നുള്ള റീഫണ്ട് ലഭിക്കുന്നതിന് നേരത്തേ എട്ടു പത്ത് മാസങ്ങള്‍ വേണ്ടിയിരുന്നു.
ഇപ്പോഴത് ഏതാനും ആഴ്ചകള്‍കൊണ്ട് ലഭിക്കുന്നു.
നിങ്ങള്‍ ഓര്‍ക്കുന്നുണ്ടാകും, ഏകദേശം നാലഞ്ച് വര്‍ഷങ്ങള്‍ക്കു മുമ്പ് റെയില്‍വേ റിസര്‍വേഷന്‍ വെബ്‌സൈറ്റ് സന്ദര്‍ശിക്കുന്നവരുടെ എണ്ണം കൂടിയിട്ട് സ്തംഭിച്ചത് വാര്‍ത്തയായിരുന്നു.
വന്‍തോതില്‍ ആളുകള്‍ എത്തുമ്പോഴത്തെ സ്ഥിതി കൈകാര്യം ചെയ്യുന്നതിന് ഞങ്ങള്‍ വെബ്‌സൈറ്റിന്റെ നിലവാരം ഉയര്‍ത്തുകയും കാലാനുസരണമാക്കുകയും ചെയ്തു.
അത് കോടിക്കണക്കിനു യാത്രക്കാര്‍ക്ക് സഹായകമായി.
തെരുവുമുതല്‍ റെയില്‍വേ പ്ലാറ്റ്‌ഫോം വരെ നീണ്ട ശുചിത്വ പ്രചാരണപരിപാടി പോലുള്ള മുന്‍കൈയെടുക്കലുകള്‍ സാധാരണക്കാരുടെ ജീവിത നിലവാരം ഉയര്‍ത്തുന്നതായി മാറി.
രാത്രി ഷിഫ്റ്റുകളില്‍ ജോലി ചെയ്യുന്ന സ്ത്രീകള്‍ക്ക് യാതൊരു ബുദ്ധിമുട്ടും ഉണ്ടാകുന്നില്ലെന്ന് ഉറപ്പു വരുത്താന്‍ നിയമത്തില്‍ ഗവണ്മെന്റ മാറ്റം വരുത്തി.
ചെറുകിട കച്ചവടക്കാര്‍ക്കും വ്യാപാരികള്‍ക്കും തങ്ങളുടെ സ്ഥാപനങ്ങള്‍ രാത്രി വൈകിയും തുറന്നുവയ്ക്കാന്‍ സഹായകമാകുന്ന വിധത്തിലുള്ള മാറ്റങ്ങളും നിയമത്തില്‍ വരുത്തി.
സുഹൃത്തുക്കളേ,
എംഎസ്എംഇ മേഖലയ്ക്കു വേണ്ടി സമീപകാലത്ത് ഞങ്ങള്‍ ഒരു പ്രധാന യത്‌നം നടത്തി.
ജി.എസ് ടിയുമായി ബന്ധപ്പെട്ടു നില്‍ക്കുന്ന വ്യവസായികള്‍ക്ക് ഇപ്പോള്‍ വെറും 59 മിനിറ്റുകൊണ്ട് ഒരു കോടി രൂപ വരെ വായ്പ ലഭിക്കും.
ഇതിനു പുറമേ, ഉല്‍പ്പാദനം വര്‍ധിപ്പിക്കുന്നതിനും വിപണിയുടെ സാധ്യത വര്‍ധിപ്പിക്കുന്നതിനും ലൈസന്‍സ് നല്‍കലും അന്വേഷണവുമായി ബന്ധപ്പെട്ട അനാവശ്യ തടസ്സങ്ങള്‍ ഒഴിവാക്കുന്നതിനുമുള്ള തീരുമാനങ്ങളുമെടുത്തു.
പുതിയ തൊഴിലവസരങ്ങള്‍ സൃഷ്ടിക്കുന്ന സ്ഥാപനങ്ങള്‍ക്കും കമ്പനികള്‍ക്കും പ്രധാനമന്ത്രി റോസ്ഗാര്‍ പ്രോല്‍സാഹന്‍ യോജനയ്ക്കു കീഴില്‍ സാമ്പത്തിക സഹായം നല്‍കുന്നു.
ഈ പദ്ധതിക്കു കീഴില്‍, പുതിയ തൊഴിലവസരങ്ങള്‍ക്ക് മൂന്നു വര്‍ഷത്തേക്ക് 8.3 ശതമാനം ഇപിഎഫ് സംഭാവന ഗവണ്‍മെന്റ് നല്‍കും.
ഗവണ്‍മെന്റ് തൊഴില്‍പരിശീലന നിയമത്തിലും മാറ്റം വരുത്തുകയും പുതിയ ഒരു അപ്രന്റീസ്ഷിപ് ആനുകൂല്യ പദ്ധതി നടപ്പാക്കുകയും ചെയ്തു.
ഈ പദ്ധതിപ്രകാരം, തൊഴിലുടമ അപ്രന്റീസിനെ നിലനിര്‍ത്തുമ്പോള്‍ അവരുടെ സ്റ്റൈപ്പെന്റിന്റെ നാലിലൊന്ന് ഗവണ്‍മെന്റ് നല്‍കും.
നിരവധി വ്യവസായങ്ങള്‍ ഈ പദ്ധതിയില്‍ ചേര്‍ന്നുകഴിഞ്ഞു.
സുഹൃത്തുക്കളേ,
ഏറ്റവും കുറവ് ഗവണ്‍മെന്റ് ഇടപെടലും പരമാവധി ഭരണനിര്‍വഹണവും എന്ന തത്വത്തില്‍ വിശ്വസിക്കുന്ന ആളാണു ഞാന്‍.
ഇതിന്റെ അനന്തരഫലമെന്നോണം ഇന്ത്യയുടെ സമകാലിക പ്രതിച്ഛായ മികവോടെ മുന്നോട്ടു പൊയ്‌ക്കൊണ്ടിരിക്കുന്നു എന്നതാണ് വസ്തുത.
ജനങ്ങളുടെ ജീവിതം എളുപ്പമുള്ളതാക്കുന്ന പരിഷ്‌കാരങ്ങള്‍ നടപ്പായിക്കൊണ്ടിരിക്കുന്നു.
ഐ.എം.എഫ്, മൂഡിസ്, ലോക സാമ്പത്തിക വേദി, യുഎന്‍സിറ്റിഎഡി എന്നിയുടെ റാങ്കിങ്ങില്‍ ഇന്ത്യയുടെ നില മെച്ചപ്പെടുകയോ മെച്ചപ്പെടുന്നതിലേക്കുള്ള പ്രക്രിയയിലോ ആണ്.
വളരെ പ്രധാനപ്പെട്ട കാര്യം, ഞങ്ങളുടെ പുരോഗതിയും പരിഷ്‌കരണ വേഗവും മൂലം ഈ സ്ഥാപനങ്ങളെല്ലാം ഇന്ത്യയുടെ ഭാവിയേക്കുറിച്ചു ശുഭപ്രതീക്ഷയുള്ളവയാണ് എന്നതാണ്.
സുഹൃത്തുക്കളേ,
ഈ വിട്ടുവീഴ്ചയില്ലാത്ത യത്‌നങ്ങളുടെ ഫലമായി ഇന്ത്യ ഉടന്‍തന്നെ 5 ട്രില്യണ്‍ ഡോളര്‍ ക്ലബില്‍ ഇടം നേടും.
ഈ ലക്ഷ്യം പൂര്‍ത്തീകരിക്കുന്നതിന് സമ്പദ്ഘടനയുടെ എല്ലാ മേഖലയും നമുക്കു മെച്ചപ്പെടുത്തേണ്ടതുണ്ട്.
വ്യത്യസ്ഥ മേഖലകളുടെ നിര്‍വചനങ്ങള്‍ മാറുകയാണ് എന്നതും നാം മനസ്സില്‍വയ്ക്കണം.
ഇപ്പോള്‍ നിര്‍മാണവും സേവനവും പരസ്പര പൂരകമായിട്ടുണ്ട്.
സേവനമേഖലയില്‍ നിന്ന് നിര്‍മാണ മേഖലയ്ക്ക് ഒരു മൂല്യവര്‍ധനയുണ്ട്, നിര്‍മാണ മേഖലയുടെ ചില ഘടകങ്ങള്‍ സേവന മേഖലയെയും മെച്ചപ്പെടുത്തും.
പുതിയ സാങ്കേതികവിദ്യകളും നിര്‍മിത ബുദ്ധിയും വിവര സാങ്കേതികവിദ്യയും ഇപ്പോള്‍ നിര്‍മാണ പരിസ്ഥിതിക്ക് അത്യന്താപേക്ഷേതമായി മാറിയിരിക്കുന്നു.
ഈ മാറ്റം നാം മനസ്സില്‍ വയ്‌ക്കേണ്ടതുണ്ട്.
സുഹൃത്തുക്കളേ,
അടിസ്ഥാനമാറ്റങ്ങളുടെ മികച്ച നടപ്പാക്കലിനും വികസനത്തില്‍ യാഥാര്‍ത്ഥ്യബോധം ഉള്‍ക്കൊള്ളുകയും ചെയ്യുന്ന വ്യവസായ നയത്തിനുവേണ്ടിയുള്ള പ്രവര്‍ത്തനത്തിലാണ് ഗവണ്‍മെന്റ്.
വ്യവസായത്തെ പുതിയ വഴികളില്‍ മനസ്സിലാക്കുകയും വ്യവസായത്തിന്റെ പുതിയ മാനങ്ങള്‍ വിശദീകരിക്കുകയും ചെയ്യുന്ന ഒരു പുതിയ നയം.
ഈ വ്യവസായ നയങ്ങള്‍ ഇന്ത്യയിലെ സംരംഭകരുടെ പുതിയ കാഴ്ചപ്പാടിന് അനുസൃതമായിരിക്കും.
അനായാസ വ്യവസായ നിര്‍വഹണത്തിന്റെ പ്രാധാന്യം ഈ വ്യവസായ നയത്തില്‍ അതേവിധം നിലനിര്‍ത്തും.
സുഹൃത്തുക്കളേ,
അനായാസ വ്യവസായ നിര്‍വഹണ റാങ്കിങില്‍ ഏറ്റവും മുകളിലെ അമ്പതില്‍ ഉള്‍പ്പെടുന്നതിന് ശരിയായ ശ്രമങ്ങള്‍ നാം ഇപ്പോള്‍ നടത്തേണ്ടതുണ്ട്.
ഈ വിഷയവുമായി ബന്ധപ്പെട്ട് വരുംദിവസങ്ങളില്‍ വ്യത്യസ്ഥ വകുപ്പുകളുടെ അവലോകന യോഗങ്ങള്‍ ഞാന്‍ വിളിച്ചു ചേര്‍ക്കാന്‍ പോവുകയാണ്.
ഈ വര്‍ഷം ഡിസംബറില്‍ നടപ്പാക്കുന്ന തീരുമാനങ്ങളുടെ ഫലം അടുത്ത വര്‍ഷം റാങ്കിംഗില്‍ വരും.
നവ ഊര്‍ജ്ജ മേഖല, ഡിജിറ്റല്‍ ലോകം, ആരോഗ്യ മേഖല, മൊബിലിറ്റി തുടങ്ങിയ എല്ലാ മേഖലകളിലും നിങ്ങള്‍ നടത്തുന്ന യത്‌നം രാജ്യത്തെ മുന്നോട്ടു കൊണ്ടുപോവുകയും സ്വാശ്രയമാക്കുകയും ചെയ്യും.
ഇന്നത്തെ സംവിധാനത്തില്‍ എല്ലാ പ്രക്രിയകളിലും മനുഷ്യ ഇടപെടല്‍ കുറയ്‌ക്കേണ്ടതുണ്ട്.
ഇത് സാധ്യമാക്കാന്‍ ജീവിതത്തിന്റെ എല്ലാ മേഖലകളിലും ആധുനിക ഡിജിറ്റല്‍ സാങ്കേതികവിദ്യയുടെ ഉപയോഗം പരമാവധിയാക്കി മാറ്റണം.
ഫോമുകളും രേഖകളും സമര്‍പ്പിക്കുന്നതിനും ഫീസ് അടയ്ക്കുന്നതിനും ആളുകള്‍ ഗവണ്‍മെന്റ് ഓഫീസുകളോ ഏജന്‍സികളോ സന്ദര്‍ശിക്കേണ്ടതില്ലാത്ത ഒരു പ്രവൃത്തി സംസ്‌കാരം നം വികസിപ്പിച്ചേ തീരു.
അത്തരമൊരു പ്രവൃത്തി സംസ്‌കാരം നയത്തിന്റെ അടിസ്ഥാനത്തിലുള്ള ഭരണനിര്‍വഹണത്തെ ശക്തിപ്പെടുത്തും.
അനായാസ വ്യവസായ നിര്‍വഹണത്തിന്റെയും രാജ്യത്തെ മുഴുവന്‍ പൗരന്മാര്‍ക്കും അനായാസ ജീവിതം ഉറപ്പുവരുത്തുന്നതിനുമുള്ള നിങ്ങളുടെ നിര്‍ദേശങ്ങള്‍ ഞങ്ങള്‍ക്ക് വേണം.
സുഹൃത്തുക്കളേ,
നിങ്ങള്‍ ഇപ്പോള്‍ പുലര്‍ത്തുന്ന ആത്മവിശ്വാസവും വിശ്വാസവുമാണ് എന്റെ ഏറ്റവും വലിയ കരുത്ത്.
ഞാന്‍ നിങ്ങളില്‍ നിന്ന് എല്ലാ ഉപദേശ നിര്‍ദേശങ്ങളും സ്വാഗതം ചെയ്യുന്നു.
മോദി ജി മുന്നോട്ടുവെക്കുന്ന ലക്ഷ്യങ്ങള്‍ കോര്‍പറേറ്റ് മേഖല പോലും രൂപപ്പെടുത്തുന്നില്ല എന്ന് മഹേന്ദ്ര ജി പറയുകയുണ്ടായി.
ഗുജറാത്തുകാര്‍ അവരുടെ കുട്ടിക്കാലത്ത് പറയുന്ന ഒരു കാര്യം – എല്ലാ കുട്ടികളെയും ഇത് പഠിപ്പിച്ചിട്ടുണ്ടാകും- ലക്ഷ്യം കൈവിട്ടത് ക്ഷമിക്കാനാകും, പക്ഷേ, പക്ഷേ, ലക്ഷ്യം ചെറുതായി നിശ്ചയിക്കുന്നത് ക്ഷമിക്കാനാകില്ല.
ഇതാണെന്റെ മന്ത്രം; നിശ്ചയിക്കുന്ന ലക്ഷ്യം നമുക്ക് എത്തിപ്പിടിക്കാനാവുന്നതാകം, എന്നാല്‍ നമ്മുടെ കൈപ്പിടിക്കുള്ളിലുള്ളതാകരുത് .
നാം ചാടി നോക്കിയാല്‍ ലക്ഷ്യം എത്തിപ്പിടിക്കാനാകും.
അത് വളരെ അടുത്താണെന്ന് വിശ്വസിക്കുകതന്നെ ചെയ്യണം.
ഈ മനശ്ശാസ്ത്രം വച്ചു ലക്ഷ്യങ്ങള്‍ നിര്‍ണയിക്കുന്നതാണ് എന്റെ സ്വഭാവം.
ഈ രീതി നമ്മുടെ രാജ്യത്ത് നടപ്പിലായിട്ടുണ്ടെന്നും അതിനു ഫലപ്രാപ്തി ഉണ്ടാകുമെന്നും ഞാന്‍ വിശ്വസിക്കുന്നു.
ഒരിക്കല്‍ക്കൂടി നിങ്ങളെ അഭിനന്ദിച്ചുകൊണ്ട് ഞാന്‍ എന്റെ പ്രസംഗം അവസാനിപ്പിക്കുന്നു.
വളരെയധികം നന്ദി!
