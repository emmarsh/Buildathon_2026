ഹരിയാനയിലെ ഗുരുഗ്രാമില്‍ ഇന്ത്യന്‍ പ്രതിരോധ സര്‍വകലാശാലക്കടുത്ത് ബസ് ബേ നിര്‍മ്മിക്കുന്നതിന് ദേശീയപാതാ അതോറിറ്റിയുടെ ഭൂമിയുമായി ചേര്‍ന്നു കിടക്കുന്ന മൂന്ന് മര്‍ലാ (75.8787 ചതുരശ്ര മീറ്റര്‍) ഭൂമി വിട്ട്‌കൊടുക്കാന്‍ പ്രധാനമന്ത്രി ശ്രീ.
നരേന്ദ്ര മോദിയുടെ അധ്യക്ഷതയില്‍ ചേര്‍ന്ന കേന്ദ്ര മന്ത്രിസഭായോഗം അംഗീകാരം നല്‍കി.
2011 ല്‍ ഈ ഭൂമി പ്രതിരോധ മന്ത്രാലയത്തിന് അനുവദിച്ച അവസരത്തില്‍ ഹരിയാനാ ഹവണ്‍മെന്റിന് നല്‍കിയ 1,82,719 രൂപ റീഫണ്ട് ചെയ്യാനും കേന്ദ്ര മന്ത്രിസഭ അനുമതി നല്‍കി.
പശ്ചാത്തലം: ഹരിയാനയിലെ ഗുരുഗ്രാം ജില്ലയിലെ ബിനോലയിലും, ബിലാസ്പൂരിലുമായാണ് ഇന്ത്യന്‍ പ്രതിരോധ സര്‍വകലാശാല സ്ഥാപിക്കുന്നത്.
ഡല്‍ഹി- ജയ്പ്പൂര്‍ പാതയില്‍ ദേശീയ സുരക്ഷാ ഗാര്‍ഡ് (എന്‍.എസ്.ജി) ആസ്ഥാനത്തുനിന്ന് 11 കിലോമീറ്റര്‍ ദൂരെയാണ് ഇന്ത്യന്‍ പ്രതിരോധ സര്‍വകലാശാല നിലവില്‍ വരുന്നത്.
ദേശീയ സുരക്ഷാ പഠനങ്ങള്‍, പ്രതിരോധ മാനേജ്‌മെന്റ്, പ്രതിരോധ സാങ്കേതിക വിദ്യകള്‍ എന്നിവയില്‍ ഉന്നത പഠനം, ദേശീയ സുരക്ഷയുമായി ബന്ധപ്പെട്ട ആഭ്യന്തരവും ബാഹ്യവുമായ വശങ്ങളില്‍ നയാധിഷ്ഠിതമായ ഗവേഷണം മുതലായവ സര്‍വകലാശാല ലക്ഷ്യമിടുന്നു.
മൂന്ന് സായുധ സേനാ വിഭാഗങ്ങള്‍ക്ക് പുറമെ, അര്‍ദ്ധ സൈനിക വിഭാഗങ്ങള്‍, ഇന്റലിജന്‍സ് ഏജന്‍സികള്‍, നയതന്ത്രജ്ഞര്‍, വിദ്യാഭ്യാസ വിചക്ഷണര്‍, തന്ത്രപ്രധാന ആസൂത്രകര്‍, സര്‍വകലാശാലാ വിദ്യാര്‍ത്ഥികള്‍, സൗഹൃദ വിദേശ രാജ്യങ്ങളില്‍നിന്നുള്ള ഉദ്യോഗസ്ഥര്‍ എന്നിവരുമായി ഏകോപനവും ആശയവിനിമയവും പ്രോത്സാഹിപ്പിക്കുന്നതിനും സര്‍വകലാശാല ലക്ഷ്യമിടുന്നു.
പ്രതിരോധ മന്ത്രാലയത്തിന്റെയും ദേശീയപാതാ അതോറിറ്റിയുടെയും സംയുക്ത ഉടമസ്ഥതയിലായിരുന്നു ഭൂമി.
ഡല്‍ഹി-ജയ്പൂര്‍ ഹൈവേയിലെ രൂക്ഷമായ ഗതാഗതക്കുരുക്ക് പരിഹരിക്കാന്‍ എന്‍.എച്ച് 8 ല്‍ ബസ് ബേ നിര്‍മ്മിക്കാന്‍ ദേശീയ പ്രതിരോധ സര്‍വകലാശാലയാണ് നിര്‍ദ്ദേശം മുന്നോട്ടുവെച്ചത്.
യാത്രക്കാരുടെ സുരക്ഷ, സൗകര്യം, സഞ്ചാരം എന്നിവക്കായി ബസ് ബേ നിര്‍മ്മിക്കാന്‍ 3 മര്‍ലാ ഭൂമി ദേശീയ പാതാ അതോറിറ്റി ഏറ്റെടുക്കുകയും ചെയ്തു.
ഗുരുഗ്രാം- ഡല്‍ഹി റൂട്ടില്‍ കണക്ടിവിറ്റി വര്‍ദ്ധിപ്പിക്കുന്നതിന് ഇത് സഹായിക്കും.
സര്‍വകലാശാലാ കാമ്പസ്സില്‍ വന്ന്‌പോകുന്ന വിദ്യാര്‍ത്ഥികള്‍, അധ്യാപകര്‍, അനധ്യാപകര്‍, അവരുടെ കുടുംബാംഗങ്ങള്‍, പ്രദേശവാസികള്‍ എന്നിവരടക്കം ഏകദേശം 12000 മുതല്‍ 15000 വരെ പേര്‍ക്ക് ബസ് ബേയുടെ പ്രയോജനം ലഭിക്കും.
