ഐ.ഐ.ഐ.ടി.
ഗോഹട്ടിയുടെ തറക്കല്ലിടല്‍ ചടങ്ങിന്റെ ഭാഗമായി, ശിലാഫലകം പ്രധാനമന്ത്രി ശ്രീ.
നരേന്ദ്ര മോദി അനാച്ഛാദനം ചെയ്തു.
ഇരുപത്തൊന്നാം നൂറ്റാണ്ട് വിജ്ഞാനത്തിന്റേതാണെന്നു ചടങ്ങിനോടനുബന്ധിച്ചു വടക്കു-കിഴക്കന്‍ മേഖലയിലെ ഐ.ഐ.ടി., എന്‍.ഐ.ടി., കേന്ദ്രസര്‍വകലാശാലകള്‍ എന്നിവയിലെ വിദ്യാര്‍ഥികളെ അഭിസംബോധന ചെയ്യവേ അദ്ദേഹം ചൂണ്ടിക്കാട്ടി.
ചരിത്രത്തില്‍ എപ്പോഴൊക്കെ വിജ്ഞാനം ലോകഗതി നിര്‍ണയിച്ചിട്ടുണ്ടോ അപ്പോഴൊക്കെ ഇന്ത്യയാണു ലോകത്തിന്റെ നേതൃസ്ഥാനം വഹിച്ചിട്ടുള്ളതെന്നു പ്രധാനമന്ത്രി പറഞ്ഞു.
ജനസംഖ്യാക്കണക്കു പ്രകാരം ലോകത്തിലെ ഏറ്റവും യുവത്വമാര്‍ന്ന രാഷ്ട്രം ഊര്‍ജസ്വലമായ സ്വപ്നങ്ങളോടുകൂടിയ ഇന്ത്യയാണെന്ന് അദ്ദേഹം കൂട്ടിച്ചേര്‍ത്തു.
ലോകനേതൃത്വത്തിലേക്കുയരാനുള്ള അവസരവും വെല്ലുവിളിയും ഇന്ത്യക്ക് ഒരിക്കല്‍ കൂടി ലഭ്യമായിരിക്കുകയാണെന്നു പ്രധാനമന്ത്രി ചൂണ്ടിക്കാട്ടി.
വന്‍ സമ്പദ്‌വ്യവസ്ഥകളില്‍ ഏറ്റവും കൂടുതല്‍ വളര്‍ച്ച നേടുന്നത് ഇന്ത്യയുടേതാണെന്നു മിക്ക ആഗോള സാമ്പത്തിക സര്‍വേകളിലും തെളിഞ്ഞതായി ശ്രീ.
നരേന്ദ്ര മോദി വെളിപ്പെടുത്തി.
നന്നായി ആസൂത്രണം ചെയ്ത ഒരു നിര പദ്ധതികളുമായി യുവാക്കളിലാണു കേന്ദ്ര ഗവണ്‍മെന്റ് ശ്രദ്ധയൂന്നുന്നതെന്ന് അദ്ദേഹം വ്യക്തമാക്കി.
സ്റ്റാര്‍ട്ട്-അപ് പ്രസ്ഥാനം, മേക്ക് ഇന്‍ ഇന്ത്യ സംരംഭം, തൊഴില്‍നൈപുണ്യ വികസനം എന്നീ മേഖലകളില്‍ ഗവണ്‍മെന്റ് നടത്തുന്ന ശ്രമങ്ങളെക്കുറിച്ചു പ്രധാനമന്ത്രി പരാമര്‍ശിച്ചു.
ഇലക്ട്രോണിക്‌സ് ഉല്‍പന്നങ്ങളുടെയും പ്രതിരോധ മേഖലയ്ക്ക് ആവശ്യമായ ഉപകരണങ്ങളുടെയും ഉല്‍പാദനത്തിനാണു പ്രാധാന്യം കല്‍പിക്കുന്നതെന്ന് അദ്ദേഹം വിശദീകരിച്ചു.
