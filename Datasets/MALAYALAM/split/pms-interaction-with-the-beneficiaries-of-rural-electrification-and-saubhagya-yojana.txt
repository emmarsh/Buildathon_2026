വൈദ്യുതി എത്തിച്ചേര്‍ന്ന രാജ്യത്തെ 18,000 ഗ്രാമങ്ങളിലെ എല്ലാ സുഹൃത്തുക്കളെയും കാണാനുള്ള അവസരം എനിക്ക് ആദ്യമായി ഇന്നു ലഭിച്ചു.
തങ്ങളുടെ ഗ്രാമത്തില്‍ എന്നെങ്കിലും വൈദ്യുതി എത്തുമോ എന്ന സംശയവുമായി ഈ ഗ്രാമങ്ങളിലെ ജനത നൂറ്റാണ്ടുകളോളം ഇരുട്ടില്‍ കഴിഞ്ഞുകൂടി.
നിങ്ങളുടെ ആഹ്ലാദത്തില്‍ പങ്കുചേരാന്‍ സാധിച്ചതില്‍ എനിക്കു സന്തോഷമുണ്ട്.
നിങ്ങളുടെ മുഖത്തു വിടരുന്ന ചിരിയും വൈദ്യുതി നിങ്ങളുടെ ജീവിതത്തെ എങ്ങനെ സ്വാധീനിക്കുമെന്ന ചര്‍ച്ചയും വളരെ പ്രധാനമാണ്.
തങ്ങളുടെ ജന്മം മുതല്‍ വൈദ്യുതി കാണുന്നവര്‍ക്കും ഇരുണ്ട രാത്രികള്‍ അനുഭവിച്ചിട്ടില്ലാത്തവര്‍ക്കും ഇരുട്ട് എന്നാല്‍ എന്താണെന്ന് അറിയാന്‍ സാധിക്കില്ല.
വൈദ്യുതി ഇല്ലാത്ത വീടുകളോ ഗ്രാമങ്ങളോ അവര്‍ക്കു സങ്കല്‍പിക്കാന്‍ പോലും സാധിക്കില്ല.
ഒരിക്കലും ഇരുട്ടില്‍ കഴിഞ്ഞിട്ടില്ലാത്തവര്‍ക്കു മനസ്സിലാക്കാവുന്നതല്ല ഇത്തരം സാഹചര്യം.
ഉപനിഷത്തില്‍ ‘തമസോ മാ ജ്യോതിര്‍ഗമയ’- ഇരുട്ടിനെ അകറ്റി എല്ലായിടത്തും വെളിച്ചമുണ്ടാകട്ടെ എന്നു പറഞ്ഞിട്ടുണ്ട്.
ഇരുട്ടില്‍നിന്നു വെളിച്ചത്തിലേക്കു കടന്നുവന്നവരെ കാണാനുള്ള ഭാഗ്യം എനിക്ക് ഇന്ന് ഉണ്ടായി.
വര്‍ഷങ്ങളോളം നീണ്ട കാത്തിരിപ്പിനുശേഷമാണ് ഈ ഗ്രാമങ്ങളിലെ ജീവിതത്തില്‍ വെളിച്ചമെത്തിയത്.
ഒരു ദിവസമെന്നാല്‍ നമുക്കെല്ലാവര്‍ക്കും 24 മണിക്കൂര്‍ തന്നെയാണ് എന്നു മാത്രമല്ല, തനിക്കോ തന്റെ കുടുംബത്തിനോ സമൂഹത്തിനോ രാജ്യത്തിനോ വേണ്ടി ആ സമയം ഉപയോഗപ്പെടുത്താന്‍ ഓരോരുത്തരും ആഗ്രഹിക്കുകയും ചെയ്യുന്നു.
എന്നാല്‍, 24 മണിക്കൂറില്‍ പത്തോ പന്ത്രണ്ടോ മണിക്കൂര്‍ സമയം നഷ്ടമാകുന്നുവെങ്കില്‍ എന്തു ചെയ്യാന്‍ സാധിക്കും?
ദേശവാസികളേ, ഇത്തരം സാഹചര്യം അസംഭവ്യമെന്നു നിങ്ങള്‍ക്കു തോന്നാമെങ്കിലും ദശാബ്ദങ്ങളായി ഈ പരിമിതി അനുഭവിച്ചു ജീവിക്കേണ്ടിവരുന്ന ലക്ഷക്കണക്കിനു കുടുംബങ്ങള്‍ ആയിരക്കണക്കിനു ഗ്രാമങ്ങളിലായി കഴിയുന്നുണ്ട്.
സ്വാതന്ത്ര്യം ലഭിച്ച് ഇത്രയും വര്‍ഷങ്ങളായിട്ടും വൈദ്യുതി എത്തിയിട്ടില്ലായിരുന്ന ഗ്രാമങ്ങളില്‍ ഉള്ളവരുടെ ജീവിതം സജീവമായിരുന്നതു സൂര്യോദയം മുതല്‍ സൂര്യാസ്തമയം വരെ മാത്രമായിരുന്നു.
കുട്ടികളുടെ പഠിത്തമായാലും പാചകമായാലും ഭക്ഷണം വിളമ്പലായാലും മറ്റെന്തെങ്കിലും ഗാര്‍ഹിക കാര്യമാണെങ്കിലും എത്ര സമയം പ്രവര്‍ത്തിക്കാന്‍ സാധിക്കുമെന്നതു നിര്‍ണയിച്ചിരുന്നതു സൂര്യവെളിച്ചമായിരുന്നു.
രാജ്യം സ്വതന്ത്രമായിട്ട് എത്ര ദശാബ്ദങ്ങള്‍ പിന്നിട്ടു?
ഈ ഗവണ്‍മെന്റ് അധികാരമേല്‍ക്കുമ്പോള്‍ വൈദ്യുതി ലഭ്യമല്ലാതിരുന്ന 18,000 ഗ്രാമങ്ങള്‍ ഉണ്ടായിരുന്നു.
ഇരുട്ടില്‍ കഴിയുന്ന ആയിരക്കണക്കിനു ഗ്രാമങ്ങളില്‍ വൈദ്യുതി എത്തിക്കുന്നതിനു മുന്‍ ഗവണ്‍മെന്റുകള്‍ക്ക് എന്തായിരുന്നു തടസ്സമെന്നു വ്യക്തമല്ല.
മൂന്‍ ഗവണ്‍മെന്റുകള്‍ വൈദ്യൂതീകരണത്തെ സംബന്ധിച്ചു ധാരാളം വാഗ്ദാനങ്ങള്‍ നല്‍കിയതല്ലാതെ ഒന്നും പ്രാവര്‍ത്തികമാക്കിയില്ല.
ഇക്കാര്യത്തില്‍ ഒന്നും ചെയ്തില്ല.
13 വര്‍ഷങ്ങള്‍ക്കു മുമ്പ്, 2005ലാണ് കോണ്‍ഗ്രസ് അധികാരമേല്‍ക്കുന്നതും മന്‍മോഹന്‍ സിങ് പ്രധാനമന്ത്രി ആകുന്നതും.
2009 ആകുമ്പോഴേക്കും എല്ലാ ഗ്രാമങ്ങളിലും വൈദ്യുതി എത്തിക്കുമെന്ന് അദ്ദേഹം വാഗ്ദാനം ചെയ്തു.
2009 ആകുമ്പോഴേക്കും എല്ലാ വീടുകളിലും വൈദ്യുതി എത്തിക്കുമെന്നു കോണ്‍ഗ്രസ് പാര്‍ട്ടി പ്രസിഡന്റും പറഞ്ഞു.
ഈ വാഗ്ദാനങ്ങള്‍ ഒരിക്കലും നടപ്പാക്കപ്പെട്ടില്ല.
ഇത്തരം വാഗ്ദാനങ്ങളെ ആരും ഗൗരവമായെടുത്തുമില്ല.
ഞങ്ങള്‍ നല്‍കിയ വാഗ്ദാനങ്ങളെ ഗൗരവപൂര്‍വം വീക്ഷിക്കുകയും പ്രവര്‍ത്തനത്തില്‍ സംഭവിക്കുന്ന ന്യൂനതകള്‍ പരിഹരിക്കാനും പ്രവര്‍ത്തനം മെച്ചപ്പെടുത്താനും ശ്രമിക്കുകയും ചെയ്തുവരുന്നു.
പ്രവര്‍ത്തനം മെച്ചപ്പെടുത്തുകയും എല്ലാ വിവരങ്ങളും പരസ്യപ്പെടുത്തുകയും ചെയ്യുന്നതാണു ജനാധിപത്യത്തിന്റെ കരുത്തെന്നു ഞാന്‍ കരുതുന്നു.
നാമെല്ലാം ഒരുമിച്ചു പ്രവര്‍ത്തിക്കുമ്പോള്‍ നല്ല ഫലം ലഭിക്കും.
വരുന്ന ആയിരം ദിവസത്തിനകം രാജ്യത്തെ എല്ലാ ഗ്രാമങ്ങളിലും വൈദ്യുതി എത്തിക്കുമെന്ന് ഓഗസ്റ്റ് 15ന് ചെങ്കോട്ടയുടെ കൊത്തളങ്ങളില്‍വെച്ചു ഞാന്‍ പ്രഖ്യാപിച്ചിരുന്നു.
ഒട്ടും താമസം വരുത്താതെ ഇതിനായി ഗവണ്‍മെന്റ് പ്രവര്‍ത്തിച്ചുതുടങ്ങുകയും ചെയ്തു.
ഇക്കാര്യത്തില്‍ ഒരു വിവേചനവും നാം വരുത്തിയില്ല.
വടക്കുകിഴക്കും തെക്കുപടിഞ്ഞാറുമായി വൈദ്യുതി എത്തിയിട്ടില്ലാത്ത എല്ലാ ഗ്രാമങ്ങളിലും ദീനദയാല്‍ ഉപാധ്യായ ഗ്രാമജ്യോതി യോജന പ്രകാരം വൈദ്യുതി എത്തിക്കാനുള്ള പ്രവര്‍ത്തനങ്ങള്‍ക്കായി നാം സ്വയം സമര്‍പ്പിച്ചു.
ഗ്രാമങ്ങളും ജനവാസ കേന്ദ്രങ്ങളും വൈദ്യുതീകരിക്കുന്നതിനും വിതരണ സംവിധാനം ശക്തിപ്പെടുത്തുന്നതിനും പുറമെ, കര്‍ഷകര്‍ക്കു വൈദ്യുതി ലഭ്യമാക്കുന്നതിനായി പ്രത്യേക ഫീഡര്‍ സംവിധാനമൊരുക്കി.
രാജ്യത്തെ ചെറുതും വലുതുമായ ഗ്രാമങ്ങളും ജനവാസ കേന്ദ്രങ്ങളും ഇവയുമായി ബന്ധപ്പെടുത്തുകയും ഓരോരോ ഇടങ്ങൡലായി ഈ പദ്ധതി എത്തിക്കുകയും വഴി ഉജാല പദ്ധതി വികസിച്ചുകൊണ്ടിരുന്നു.
ജനസംഖ്യ കുറഞ്ഞ പ്രദേശമാണെങ്കില്‍ക്കൂടി ഒരു ഗ്രാമത്തിലോ ഉപജീവന കേന്ദ്രത്തിലോ വൈദ്യുതി ലഭിക്കാതെപോകുന്ന സാഹചര്യം ഉണ്ടാകരുതെന്ന ലക്ഷ്യത്തോടെ ആയിരുന്നു നമ്മുടെ പ്രവര്‍ത്തനം.
ഗ്രിഡുമായി ബന്ധപ്പെടുത്താന്‍ സാധിക്കാത്ത പ്രദേശങ്ങളില്‍ ഓഫ്-ഗ്രിഡ് സംവിധാനം ഒരുക്കി.
ഇന്ത്യയുടെ വികസനയാത്രയില്‍ അവിസ്മരണീയമായ ദിനമാണ് 2018 ഏപ്രില്‍ 28.
പവര്‍ഗ്രിഡില്‍ ഉള്‍പ്പെടുത്തപ്പെട്ട അവസാനത്തെ ഗ്രാമമാണ് മണിപ്പൂരിലെ ലെയ്‌സാങ്.
രാജ്യത്തെ ഓരോ പൗരനും അഭിമാനം പകര്‍ന്ന നിമിഷമായിരുന്നു അത്.
വൈദ്യുതിവിതരണം അവസാനമായി ലഭിച്ച ലെയ്‌സാങ് ഗ്രാമത്തില്‍നിന്നുള്ളവരില്‍നിന്ന് ഇന്നത്തെ സംഭാഷണം ആരംഭിക്കാന്‍ സാധിക്കുന്നതില്‍ എനിക്കു സന്തോഷമുണ്ട്.
അവര്‍ക്കെന്താണു പറയാനുള്ളതെന്നു നമുക്ക് ആദ്യം കേള്‍ക്കാം.
മണിപ്പൂരിലെ സേനാപതി ജില്ലയിലാണ് അവര്‍.
വൈദ്യുതി എത്തിയതോടെ തങ്ങളുടെ ജീവിതം എത്രത്തോളം സുഖകരമായി എന്ന് അവര്‍ വിശദീകരിക്കുന്നതു നാം കേട്ടു.
വൈദ്യുതി എത്താതിരുന്ന 18,0000 ഗ്രാമങ്ങളും വിദൂരസ്ഥലങ്ങൡലായിരുന്നു.
മഞ്ഞുനിറഞ്ഞ മലകള്‍ നിറഞ്ഞ മലമ്പ്രദേശങ്ങളിലോ നിബിഡ വനത്തിനു നടുവിലോ നക്‌സല്‍, ഭീകരവാദ ആക്രമണഭീഷണി നേരിടുന്ന പ്രദേശങ്ങളിലോ ആയിരുന്നു അവ.
ഈ ഗ്രാമങ്ങളില്‍ വൈദ്യുതി എത്തിക്കുക എന്നതു വെല്ലുവിളി തന്നെ ആയിരുന്നു.
കണക്റ്റിവിറ്റി പോലും ഇല്ലാത്ത ഈ പ്രദേശങ്ങളില്‍ എത്തിപ്പെടാന്‍ തന്നെ ബുദ്ധിമുട്ടായിരുന്നു.
അത്തരം ഗ്രാമങ്ങള്‍ ഏറെയുണ്ട്.
കുതിരപ്പുറത്തോ കോവര്‍കഴുതകളുടെ പുറത്തോ കയറ്റിയോ ചുമലിലേന്തിയോ ബോട്ടുകള്‍ വഴിയോ ഒക്കെയാണ് ആവശ്യമായ സാധനസാമഗ്രികള്‍ എത്തിച്ചത്.
ജമ്മു കശ്മീരില്‍ 35, അരുണാചല്‍ പ്രദേശില്‍ 16 തുടങ്ങി എത്രയോ ഗ്രാമങ്ങളിലാണ് സാധനസാമഗ്രികള്‍ ഹെലികോപ്റ്ററില്‍ എത്തിക്കേണ്ടിവന്നത്.
ഇതു ചെയ്യാന്‍ സാധിച്ചതു ഗവണ്‍മെന്റിന്റെ മികവുകൊണ്ടാണ് എന്നു ഞാന്‍ കരുതുന്നില്ല.
ഇത് ഓരോ വ്യക്തിയുടെയും വിജയമാണ്.
ഇത് അത്തരം ഗ്രാമങ്ങളുടെ നേട്ടമാണ്.
ഇതിനായി രാവും പകലും ബുദ്ധിമുട്ടി പ്രയത്‌നിച്ച താഴെത്തട്ടിലുള്ള ഗവണ്‍മെന്റ് ജീവനക്കാരുടെ വിജയമാണ് ഇത്.
അവര്‍ വൈദ്യുതിക്കാലുകള്‍ ചുമലിലേന്തി.
ഇലക്ട്രീഷ്യന്‍മാരോ പ്ലംബര്‍മാരോ തൊഴിലാളികളോ ഒക്കെ ആവട്ടെ, ഈ ജോലി നിറവേറ്റിയത് അവരാണ്.
അവര്‍ നടത്തിയ ഗൗരവമേറിയ ശ്രമങ്ങളാണു രാജ്യത്തെ എല്ലാ ഗ്രാമങ്ങളിലും വൈദ്യുതി എത്തിക്കാന്‍ നമ്മെ പ്രാപ്തരാക്കിയത്.
രാജ്യത്തിനുവേണ്ടി അവരെയെല്ലാം ഞാന്‍ നന്ദി അറിയിക്കുകയാണ്.
അവര്‍ക്കു ഞാന്‍ എല്ലാ ആശംസകളും നേരുന്നു.
നോക്കൂ, നാം മുംബൈയെക്കുറിച്ചു സംസാരിക്കുമ്പോള്‍ ഓര്‍മവരിക കൂറ്റന്‍ കെട്ടിടങ്ങളെക്കുറിച്ചും നഗരത്തെക്കുറിച്ചും മിന്നിത്തിളങ്ങുന്ന ലൈറ്റുകളോടുകൂടിയ അവിടത്തെ റോഡുകളെക്കുറിച്ചും ആണ്.
മുംബൈയില്‍നിന്ന് അല്‍പം അകലെയാണ് എലിഫന്റ ദ്വീപ്.
അതൊരു വലിയ വിനോദസഞ്ചാര കേന്ദ്രമാണ്.
യുനെസ്‌കോ അംഗീകരിച്ച ലോക പൈതൃക കേന്ദ്രങ്ങളില്‍ ഒന്നാണ് എലിഫന്റയിലെ ഗുഹകള്‍.
ഇന്ത്യക്കാരും വിദേശികളുമായ എത്രയോ വിനോദസഞ്ചാരികള്‍ ഇവിടം നിത്യവും സന്ദര്‍ശിക്കുന്നു.
ഇത്ര വലിയ വിനോദസഞ്ചാര കേന്ദ്രമായിട്ടും സ്വാതന്ത്ര്യം ലഭിച്ച് ഇതുവരെ എലിഫന്റ ദ്വീപില്‍ വൈദ്യുതി എത്തിയിരുന്നില്ല എന്നത് എന്നെ അദ്ഭുതപ്പെടുത്തി.
ഈ ദ്വീപില്‍ വൈദ്യുതി എത്തിയിട്ടില്ല എന്ന വാര്‍ത്ത ഒരു പത്രത്തിലും വായിക്കാന്‍ സാധിക്കുകയോ ഇക്കാര്യം അവതരിപ്പിക്കുന്ന ഏതെങ്കിലും വലിയ ടിവി ഷോ കാണാന്‍ സാധിക്കുകയോ ചെയ്തിട്ടില്ല.
ഈ പ്രശ്‌നം ആരും ഗൗരവമായി കണ്ടിരുന്നില്ല.
ഏതായാലും അവിടത്തെ ജനങ്ങള്‍ ഇപ്പോള്‍ സന്തുഷ്ടരാണ്.
വൈദ്യുതീകരണത്തിനുള്ള ജോലി അവിടെ ആരംഭിച്ചപ്പോള്‍ ജനങ്ങളെത്തി ചെറിയ ചെറിയ പരാതികള്‍ മുന്നോട്ടുവെക്കുന്നു.
ഇതൊക്കെ സംഭവിക്കുന്നുണ്ട്.
ഇതൊക്കെ മുന്‍പു നടന്നിരുന്നോ?
വിനോദസഞ്ചാരത്തിനായി എത്തിയിരുന്നവരും എലിഫന്റ ദ്വീപ് നിവാസികളും കഴിഞ്ഞ 70 വര്‍ഷം ഇരുട്ടിലാണു കഴിഞ്ഞിരുന്നതെന്ന് ആര്‍ക്കെങ്കിലും ഊഹിക്കാന്‍ സാധിക്കുമോ?
കടലിന്നടിയിലൂടെ കേബിള്‍ ഇടുക വഴിയാണ് അവര്‍ക്കു വൈദ്യുതി ലഭ്യമാക്കിയത്.
ഇപ്പോള്‍ ഈ ഗ്രാമങ്ങളിലെ ഇരുട്ടു നീങ്ങിയിരിക്കുന്നു.
ഉദ്ദേശ്യം നല്ലതാണെങ്കില്‍, നയങ്ങള്‍ കൃത്യതയുള്ളതാണെങ്കില്‍, ഏറെ ബുദ്ധിമുട്ടുള്ള പദ്ധതികള്‍ പോലും നടപ്പാക്കാന്‍ സാധിക്കും.
നമുക്കു മറ്റു ചില മേഖലകളെക്കുറിച്ചു ചിന്തിക്കാം.
ആദ്യം ഝാര്‍ഖണ്ഡിലെ സ്ഥിതി അറിയാം.
സഹോദരീ സഹോദരന്‍മാരേ,
രാജ്യത്തിന്റെ കിഴക്കന്‍ മേഖലയുടെ വികസനത്തിനു മുന്‍ ഗവണ്‍മെന്റുകള്‍ താല്‍പര്യം കാട്ടിയിരുന്നില്ല.
ആ മേഖലയില്‍ വികസനം എത്തിയിരുന്നില്ല.
പല സൗകര്യങ്ങളും നിഷേധിക്കപ്പെട്ട നിലയിലായിരുന്നു.
രാജ്യത്തു വൈദ്യുതി എത്താന്‍ ബാക്കിയുണ്ടായിരുന്ന 18,000 ഗ്രാമങ്ങളില്‍ 14,582 എണ്ണം കിഴക്കന്‍ മേഖലയിലായിരുന്നു എന്നതില്‍നിന്ന് ഇക്കാര്യം വ്യക്തമാകും.
ഇതില്‍ത്തന്നെ 5,790 എണ്ണം വടക്കുകിഴക്കന്‍ മേഖലയിലും പൂര്‍വാഞ്ചലിലും ആണ്.
ടിവിയില്‍ കാണുന്നവര്‍ നോക്കുക, ഈ മാപ്പില്‍ ചുവപ്പുനിറത്തില്‍ രേഖപ്പെടുത്തിയിരിക്കുന്ന പ്രദേശങ്ങളൊക്കെ ഇരുട്ടിലായിരുന്നു.
ഇനി പറയൂ, എല്ലാവര്‍ക്കും നേട്ടമുണ്ടാകണം എന്ന് അവര്‍ കരുതിയിരുന്നുവെങ്കില്‍ ഇത്തരമൊരു സാഹചര്യം ഉണ്ടാകുമായിരുന്നോ?
ഈ പ്രദേശങ്ങള്‍ ജനസാന്ദ്രമല്ല.
ഇവിടങ്ങളില്‍ പാര്‍ലമെന്റ് സീറ്റുകള്‍ കുറവാണ് എന്നതുകൊണ്ടു കൂടിയാവണം, മുന്‍ ഗവണ്‍മെന്റുകള്‍ ഈ പ്രദേശങ്ങളോടു താല്‍പര്യം കാട്ടിയില്ല.
തങ്ങളുടെ രാഷ്ട്രീയനേട്ടത്തിന് ഉപകരിക്കാത്തതിനാല്‍ മുന്‍ ഗവണ്‍മെന്റുകള്‍ ഈ മേഖലയിലെ ഗ്രാമങ്ങള്‍ വൈദ്യുതീകരിക്കാന്‍ ശ്രമിച്ചില്ല.
രാജ്യത്തിന്റെ കിഴക്കന്‍ മേഖലയിലെ ജനങ്ങളില്‍ അതിവേഗം സന്തുലിത വികസനം എത്തിച്ചേരുക വഴി മാത്രമേ ഇന്ത്യക്കു വികസനക്കുതിപ്പ് ഉണ്ടാകൂ എന്നാണ് എല്ലായ്‌പ്പോഴും ഞാന്‍ വിശ്വസിക്കുന്നത്.
ഈ ഗവണ്‍മെന്റ് രൂപീകൃതമായപ്പോള്‍ ഈ ദിശയില്‍ നാം മുന്നോട്ടുപോവുകയും വടക്കുകിഴക്കന്‍ മേഖലയെ മുഖ്യധാരാ വികസനവുമായി ബന്ധിപ്പിക്കാനുള്ള ശ്രമങ്ങള്‍ ആരംഭിക്കുകയും ചെയ്തു.
ഇതില്‍ ഏറ്റവും പ്രധാനം വടക്കുകിഴക്കന്‍ മേഖലയിലെ ഗ്രാമങ്ങളില്‍ വൈദ്യുതി എത്തിക്കുക എന്നതായിരുന്നു.
ഇപ്പോള്‍ വടക്കുകിഴക്കന്‍ മേഖലയിലെ ഗ്രാമങ്ങളില്‍ മാത്രമല്ല, രാജ്യത്തെ എല്ലാ ഗ്രാമങ്ങളിലും വൈദ്യുതി എത്തി എന്നത് എന്നെ സന്തോഷിപ്പിക്കുന്നു.
ഗ്രാമങ്ങളിലെ ഇരുട്ടുനീക്കി.
വൈദ്യുതി ലഭ്യമാകുന്നതോടെ ജീവിതം എങ്ങനെ പരിണമിക്കും എന്നു നിങ്ങളെക്കാള്‍ നന്നായി ആര്‍ക്കാണു തിരിച്ചറിയാന്‍ സാധിക്കുക!
രാജ്യത്തിന്റെ വിവിധ ഭാഗങ്ങളില്‍നിന്നായി ജനങ്ങളുടെ ഏറെ കത്തുകള്‍ എനിക്കു ലഭിച്ചു.
അതില്‍ തങ്ങളുടെ അനുഭവങ്ങള്‍ അവര്‍ പങ്കുവെക്കുന്നതിലൂടെ കുറേ കാര്യങ്ങള്‍ പഠിക്കാന്‍ എനിക്കു സാധിക്കുന്നു.
ഗ്രാമങ്ങളില്‍ വൈദ്യുതി എത്തിയതോടെ അവിടങ്ങളിലെ സാധാരണക്കാരുടെ ജീവിതത്തില്‍ എത്രത്തോളം മാറ്റമുണ്ടായി എന്നു നിങ്ങള്‍ക്ക് ഊഹിക്കാവുന്നതേയുള്ളൂ.
ഇപ്പോള്‍ ഗ്രാമീണരുടെ ജീവിതത്തെ ഇരുട്ടു പരിമിതപ്പെടുത്തുന്ന സാഹചര്യമില്ല; മറിച്ച്, തങ്ങളുടെ ജീവിതത്തെ നിയന്ത്രിക്കാന്‍ ഗ്രാമീണര്‍ക്കു സാധിക്കുന്നു.
ഇപ്പോള്‍ സൂര്യാസ്തമയത്തിനു ശേഷവും അവരുടെ ജീവിതത്തില്‍ വെളിച്ചമുണ്ട്.
സൂര്യാസ്മയത്തിനുശേഷവും പഠിക്കാന്‍ കുട്ടികള്‍ക്കു സാധിക്കുന്നു.
മുന്‍കാലങ്ങളിലേതു പോലെ ഉച്ചകഴിയുമ്പോള്‍ത്തന്നെ അത്താഴം ഒരുക്കാനുള്ള ജോലി ആരംഭിക്കേണ്ട സാഹചര്യം സ്ത്രീകള്‍ക്ക് ഇപ്പോഴില്ല.
നേരത്തേ ഭക്ഷണം കഴിക്കണമെന്ന ബുദ്ധിമുട്ടും ഇപ്പോഴില്ല.
അങ്ങാടിയില്‍ കടകള്‍ രാത്രിയും തുറന്നിരിക്കുന്ന സാഹചര്യം ഇപ്പോഴുണ്ട്.
മൊബൈല്‍ ഫോണുകള്‍ ചാര്‍ജ് ചെയ്യാന്‍ വിദൂരസ്ഥലങ്ങളിലേക്കു പോകേണ്ട സാഹചര്യം ജനങ്ങള്‍ക്ക് ഇപ്പോഴില്ല.
മൊബൈല്‍ ഫോണ്‍ ചാര്‍ജ് ചെയ്യാന്‍ മറ്റെവിടെയെങ്കിലും വെക്കുമ്പോള്‍ അവിടെയുള്ളവര്‍ ആരെങ്കിലും ഫോണ്‍ ദുരുപയോഗം ചെയ്യുകയും അതുവഴി ചെയ്യാത്ത കുറ്റത്തിനു ജയിലില്‍ പോകേണ്ട ദുരവസ്ഥ അനുഭവിക്കേണ്ടിവരികയും ചെയ്തിട്ടുണ്ട് പലര്‍ക്കും.
എന്തെല്ലാം ബുദ്ധിമുട്ടുകളായിരുന്നു!
ഹെലികോപ്റ്ററുകളില്‍ സാധനസാമഗ്രികള്‍ എത്തിച്ചു വൈദ്യുതീകരിച്ച ജമ്മു കശ്മീരിലെ ഗ്രാമങ്ങൡ വസിക്കുന്നവര്‍ നമുക്കൊപ്പമുണ്ട്.
അവര്‍ക്ക് എന്താണു പറയാനുള്ളത് എന്നു കേള്‍ക്കാം.
നോക്കൂ, വൈദ്യുതി എന്തു വലിയ മാറ്റമാണു കുറിക്കുക എന്നറിയുന്നവരാണ് ഇന്നു നമ്മോടൊപ്പം ഉള്ളത്.
എല്ലാ ഗ്രാമങ്ങളിലും വൈദ്യുതി എത്തിക്കാന്‍ സാധിച്ചെങ്കിലും നാം അതുകൊണ്ടു സംതൃപ്തരല്ല.
അവസാനത്തെ മനുഷ്യന്റെയും വികസനത്തെക്കുറിച്ചു ചിന്തിച്ച പണ്ഡിറ്റ് ദീനദയാല്‍ ഉപാധ്യായ ജിയുടെ സ്വപ്‌നം സാക്ഷാത്കരിക്കുന്നതിനായി ഓരോ വീടുകളിലും വൈദ്യുതി എത്തിക്കുക എന്ന പ്രതിജ്ഞ നമ്മുടെ ഗവണ്‍മെന്റ് കൈക്കൊണ്ടു.
ഇതിനായാണ് പ്രധാനമന്ത്രി സഹജ് ബിജ്‌ലി ഹര്‍ഘര്‍ യോജന അഥവാ സൗഭാഗ്യ യോജന ആരംഭിച്ചത്.
ഈ പദ്ധതിപ്രകാരം നഗരങ്ങളിലും ഗ്രാമങ്ങളിലും എല്ലാ വീടുകളിലും വൈദ്യുതി എത്തിക്കുകയാണ്.
നാലു കോടി വൈദ്യുതി കണക്ഷനുകള്‍ നല്‍കാനാണു പദ്ധതി.
ഇതിനായുള്ള പ്രവര്‍ത്തനം സജീവമായി നടന്നുവരികയാണ്.
80 മുതല്‍ 90 വരെ ലക്ഷം വീടുകളില്‍ കണക്ഷന്‍ നല്‍കിക്കഴിഞ്ഞു.
പാവപ്പെട്ട കുടുംബങ്ങള്‍ക്കു കണക്ഷന്‍ സൗജന്യമാണ്.
അല്ലാത്ത കുടുംബങ്ങളില്‍നിന്ന് വൈദ്യുതിബില്ലിനൊപ്പം പത്തു തവണകളായി തിരിച്ചടയ്ക്കാവുന്ന വിധം 500 രൂപ ഈടാക്കിയാണു കണക്ഷന്‍ നല്‍കുന്നത്.
നിശ്ചിത സമയത്തിനകം കണക്ഷനുകള്‍ ലഭ്യമാക്കുന്നതിനായി ആധുനിക സാങ്കേതിക വിദ്യ ഉപയോഗപ്പെടുത്തുന്നുണ്ട്.
കണക്ഷന്‍ നല്‍കുന്നതിനുള്ള നടപടിക്രമങ്ങള്‍ അതതുസമയം പൂര്‍ത്തീകരിക്കുന്നതിനായി ക്യാംപുകള്‍ സംഘടിപ്പിച്ചു വൈദ്യുതി എത്രയും പെട്ടെന്നു ലഭ്യമാക്കാനുള്ള പ്രവൃത്തിയും നടത്തിവരുന്നു.
വിദൂരസ്ഥലങ്ങളില്‍ കഴിയുന്നതും വൈദ്യുതിവിതരണ ശൃംഖല എത്തിക്കാന്‍ സാധിക്കാത്തതുമായ പ്രദേശങ്ങളിലെ വീടുകളില്‍ സൗരോര്‍ജ വൈദ്യുതി എത്തിക്കാന്‍ സംവിധാനം ഒരുക്കിയിട്ടുണ്ട്.
വെളിച്ചം മാത്രമല്ല, വൈദ്യുതി ജനങ്ങള്‍ക്ക് ആത്മവിശ്വാസംകൂടി പകരുന്നുണ്ടെന്നാണു ഞാന്‍ വിശ്വസിക്കുന്നത്.
ദാരിദ്ര്യത്തോടു പൊരുതാനുള്ള പ്രധാന ആയുധംകൂടിയാണു വൈദ്യുതി.
സൂര്യാസ്തമയത്തിനുശേഷം വെളിച്ചം പകരുന്നതിനൊപ്പം ഗ്രാമീണ ജനതയുടെയും ഗ്രാമങ്ങളുടെയും പുരോഗതിയുടെ വെളിച്ചം കൂടിയാണു വൈദ്യുതി.
തങ്ങളുടെ ജീവിതത്തില്‍ വൈദ്യുതി ഏതു വിധത്തിലുള്ള പരിവര്‍ത്തനമാണു വരുത്തിയത് എന്നതു സംബന്ധിച്ചു നിങ്ങള്‍ പങ്കുവെച്ച അനുഭവങ്ങള്‍ തന്നെ ഇതിനു തെളിവ്.
നിങ്ങളുടെ വാക്കുകള്‍ രാജ്യത്താകമാനം ഉള്ളവര്‍ കേട്ടു.
കുറേ ഗ്രാമങ്ങളില്‍നിന്നുള്ളവരുടെ അനുഭവം കേള്‍ക്കാന്‍ താല്‍പര്യമുണ്ടെങ്കിലും പാര്‍ലമെന്റ് സമ്മേളനം നടക്കുന്നതിനാല്‍ എനിക്കു സമയക്കുറവുണ്ട്.
എങ്കിലും ഏതാനും ഗ്രാമങ്ങളില്‍നിന്നുള്ളവര്‍ക്ക് ആശംസകള്‍ നേരേണ്ടതുണ്ട്.
ബസ്തറിനും അലിരാജ്പൂരിനും സെഹോറിനും നവ്പാദയ്ക്കും സീതാപ്പൂരിനും നമസ്‌തെ.
ഞങ്ങളുടെ എതിരാളികളുടെ പ്രസംഗങ്ങള്‍ നിങ്ങള്‍ ചിലപ്പോള്‍ ടിവിയില്‍ കാണുകയോ പത്രങ്ങളില്‍ വായിക്കുകയോ ചെയ്തിരിക്കാം.
ഞങ്ങളുടെ എതിരാളികളെ സ്തുതിക്കുന്നവരുടെ വാക്കുകളും കേട്ടിരിക്കാം.
അവര്‍ പറയുന്നതു പല വീടുകളിലും വൈദ്യതി എത്തിയിട്ടില്ല എന്നാണ്.
അതിന് ഉത്തരവാദികള്‍ ഞങ്ങളല്ല, ഈ ഗവണ്‍മെന്റല്ല.
അതിന് ഉത്തരവാദി 70 വര്‍ഷമായി രാജ്യം ഭരിച്ചുവന്നവരാണ്.
ഈ വിമര്‍ശനം ഞങ്ങള്‍ ഉയര്‍ത്തുന്നതല്ല.
ഇത്രത്തോളം ജോലി ബാക്കിവെച്ചവരുടെ വിമര്‍ശനമാണ്.
അവര്‍ ചെയ്യാതിരുന്നതു പൂര്‍ത്തിയാക്കാനാണു ഞങ്ങള്‍ ശ്രമിക്കുന്നത്.
നാലു കോടി വീടുകളില്‍ വൈദ്യുതിയില്ല എന്നതിനര്‍ഥം ആ വീടുകളിലൊക്കെ നേരത്തേ വൈദ്യുതി ഉണ്ടായിരുന്നു, അതൊക്കെ മോദി ഗവണ്‍മെന്റ് ഇല്ലാതാക്കി എന്നോ വൈദ്യുതിക്കാലുകളും കമ്പിയുമൊക്കെ മോദി കൊണ്ടുപോയി എന്നോ അല്ല.
നേരത്തേ ഒന്നുംതന്നെ ഇല്ലായിരുന്നു.
ഇല്ലായിരുന്നത് ഉണ്ടാക്കാനുള്ള ശ്രമങ്ങള്‍ നടത്തിവരികയാണു ഞങ്ങള്‍.
അതാണ് ഈ വീട്ടിലോ ആ വീട്ടിലോ വൈദ്യുതി ഇല്ലെന്നും അവിടങ്ങളില്‍ വൈദ്യുതിക്കാല്‍ പോലും ഇല്ലെന്നുമൊക്കെയുള്ള വിമര്‍ശനങ്ങള്‍ അവര്‍ ഉയര്‍ത്താന്‍ കാരണം.
നിങ്ങളുടെ പിന്‍തുണയുണ്ടെങ്കില്‍ പ്രവര്‍ത്തനം മുന്നോട്ടുകൊണ്ടുപോകാന്‍ സാധിക്കുമെന്നാണു വിശ്വാസം.
കഠിനാധ്വാനം ചെയ്യുന്ന താഴെത്തട്ടിലുള്ള ജീവനക്കാരെ നിരുല്‍സാഹപ്പെടുത്തുംവിധം നാം പെരുമാറരുത്.
നിങ്ങള്‍ മോദിയെ എത്ര വേണമെങ്കിലും പരിഹസിച്ചോളൂ.
ഗ്രാമങ്ങളില്‍ വൈദ്യുതി എത്തിക്കാനായി അധ്വാനിക്കുന്ന താഴെത്തട്ടിലുള്ള ജീവനക്കാരെ നാം ബഹുമാനിക്കണം.
അവരെ അഭിനന്ദിക്കണം.
രാജ്യത്തുള്ള ഏതു പ്രശ്‌നങ്ങളും കുടുംബതലത്തിലും സാമൂഹിക തലത്തിലുമുള്ള പ്രവര്‍ത്തനങ്ങളിലൂടെ പരിഹരിക്കാന്‍ നമുക്കു സാധിക്കും.
ഇതു നമ്മുടെ ഓരോരുത്തരുടെയും ദൗത്യമാണ്.
പ്രശ്‌നങ്ങള്‍ എണ്ണിയെണ്ണി ഇരിക്കലായിരിക്കരുതു നമ്മുടെ ജീവിതം.
അവയ്ക്കുള്ള പരിഹാരങ്ങള്‍ തേടുകയാണു വേണ്ടത്.
ദൈവം നമുക്കെല്ലാം കരുത്തു പകരുമെന്ന ആത്മവിശ്വാസം എനിക്കുണ്ട്.
ഞങ്ങളുടെ ലക്ഷ്യം ശുദ്ധമാണ്.
ഞങ്ങളുടെ ഹൃദയത്തില്‍ നിങ്ങളോട് അത്രയും സ്‌നേഹമുണ്ട് എന്നതിനാല്‍ നിങ്ങള്‍ക്കായി എന്തു ചെയ്താലും അതു പോരെന്ന തോന്നലാണുള്ളത്.
നിങ്ങള്‍ക്കായുള്ള പ്രവര്‍ത്തനം ഞങ്ങള്‍ തുടരും.
അവസാനമായി നിങ്ങളെ ഒരു വീഡിയോ കാണിക്കണമെന്നു ഞാന്‍ ആഗ്രഹിക്കുന്നു.
അതു കണ്ട ശേഷം ഞാന്‍ പ്രസംഗം അവസാനിപ്പിക്കാം.
