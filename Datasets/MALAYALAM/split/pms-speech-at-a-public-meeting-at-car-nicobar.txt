വേദിയിലുള്ള വിശിഷ്ട വ്യക്തികളെ, കാര്‍ നിക്കോബാറിലെ എന്റെ സഹോദരീ സഹോദരന്മാരേ,
ഇന്നലെ ഞാന്‍ ഗംഗാ മാതാവിനൊപ്പമായിരുന്നു, ഇന്നാകട്ടെ വിശാലമായ കടലിന്റെ മടിത്തട്ടില്‍ നിങ്ങള്‍ക്കൊപ്പം.
ഗംഗാ മാതാവ് തന്റെ പരിശുദ്ധി വഴി ജനങ്ങളെ അനുഗ്രഹിക്കുന്നതുപോലെ ഈ കടല്‍ ഭാരത മാതാവിന്റെ കീര്‍ത്തനങ്ങള്‍ എത്രയോ കാലമായി ആലപിച്ചു രാജ്യത്തിന്റെ സുരക്ഷയ്ക്കും ശക്തിക്കും ഊര്‍ജ്ജമേകുന്നു.
സുഹൃത്തുക്കളേ,
ഇന്ന് ഇവിടെ എത്തിയ ഉടന്‍, ഈ നാടിന്റെ സ്വാതന്ത്ര്യത്തിനും വികസനത്തിനും വേണ്ടി ജീവന്‍ ത്യജിച്ച കാര്‍ നിക്കോബാര്‍ ഉള്‍പ്പെടെ വിവിധ ദ്വീപുകളില്‍ നിന്നുള്ള നമ്മുടെ മുഴുവന്‍ മുന്‍ഗാമികളെയും ഞാന്‍ അഭിവാദ്യം ചെയ്തു.
സുഹൃത്തുക്കളേ,
പ്രകൃതിയുടെ മനോഹ നിധി മാത്രമല്ല നിങ്ങളുടെ കൈവശമുള്ളത്, മികച്ച സംസ്‌കാരവും പാരമ്പര്യങ്ങളും കലയും നൈപുണ്യവും കൂടിയാണ്.
കുറച്ചു മുമ്പു കുട്ടികള്‍ നടത്തിയ നൃത്ത പ്രകടനം കാണിക്കുന്നത് ഈ സമുദ്രത്തോളം വിശാലമായ ഇന്ത്യയുടെ സാംസ്‌കാരിക സമ്പന്നതയാണ്.
നിങ്ങള്‍ പാരമ്പര്യമായി സ്വീകരിച്ചുവരുന്ന കൂട്ടുകുടുംബ വ്യവസ്ഥ നമ്മുടെ ഇന്ത്യയുടെ ജീവിതരീതിയുടെ മഹത്തായ ശക്തിയാണ്.
ജോലി, വിഭവങ്ങള്‍, തൊഴിലാളികള്‍ എന്നിവ ശരിയായും കാര്യക്ഷമമായും എങ്ങനെ വിഭജിക്കാനും വിനിയോഗിക്കാനും കഴിയും എന്നതിന്റെ ശരിയായ ഉദാഹരണമാണ് ഇത്.
ഈ കുടുംബ സംവിധാനം അല്ലെങ്കില്‍ കുടുംബ വ്യവസ്ഥ കാര്‍ഗില്‍ മുതല്‍ കാര്‍ നിക്കോബാര്‍ വരെയും കച്ച് മുതല്‍ കൊഹിമ വരെയും നമ്മുടെ രാജ്യത്തിന്റെ മഹത്തായ കരുത്താണ്.
സുഹൃത്തുക്കളേ,
കുറച്ചു മുമ്പു ഞാന്‍ സുനാമി സ്മാരകവും നഷ്ടപ്പെട്ട ആത്മാക്കളെ ഓര്‍മിപ്പിക്കുന്ന മതിലും കണ്ടിരുന്നു.
ഭയാനകമായ ആ പ്രകൃതി ദുരന്തത്തില്‍ ജീവന്‍ വെടിഞ്ഞവര്‍ക്ക് ഞാന്‍ അവിടെ ആദരാഞ്ജലികള്‍ അര്‍പ്പിച്ചു.14-15 വര്‍ഷം മുമ്പ് ആ ഹൃദയഭേദകമായ സംഭവം നിങ്ങളുടെ ജീവിതം താറുമാറാക്കുകയും നിരവധിപ്പേരുടെ ജീവനെടുക്കുകയും നിങ്ങളുടെ പ്രിയപ്പെട്ടവരെ തട്ടിയെടുക്കുകയും ചെയ്തു.
എന്നാല്‍, എടുത്തുപറയേണ്ട കഠിനാധ്വാനംകൊണ്ട് നിങ്ങള്‍ കാര്‍ നിക്കോബാറിനെ പുതുക്കിപ്പണിതു!
സഹോദരീ സഹോദരന്മാരേ,
ഇന്നിപ്പോള്‍, കാര്‍ നിക്കോബാറിലെ ജനങ്ങളുടെ ജീവിതം മികച്ച സൗകര്യങ്ങളോടെ മെച്ചപ്പെടുത്തുന്ന നിരവധി പദ്ധതികള്‍ ഉദ്ഘാടനം ചെയ്യുകയോ അതല്ലെങ്കില്‍ ശിലാസ്ഥാപനം നടത്തിയിരിക്കുകയോ ആണ്.
വിദ്യാഭ്യാസം മുതല്‍ ആരോഗ്യം വരെയും തൊഴില്‍ മുതല്‍ നൈപുണ്യ വികസനം വരെയും ഗതാഗതം മുതല്‍ വൈദ്യുതി വരെയും കായികം മുതല്‍ വിനോദസഞ്ചാരം വരെയും ഉള്‍പ്പെടെ നിരവധി പദ്ധതികളാണ് അതിലുള്ളത്.
ഈ പദ്ധതികളുടെ പേരില്‍ നിങ്ങളെയെല്ലാവരെയും ഞാന്‍ അഭിനന്ദിക്കുന്നു.
അടിസ്ഥാനസൗകര്യ വികസനത്തിലും പരസ്പര ബന്ധത്തിലും വേരുകള്‍ ഊന്നുന്ന ‘എല്ലാവര്‍ക്കും വേണ്ടിയുള്ള എല്ലാവരുടെയും വികസനം’ എന്ന നമ്മുടെ വികസന ആശയത്തിന്റെതന്നെ ഭാഗമാണ് ഇത്.
അതായത്, ഒരൊറ്റ വ്യക്തിയോ രാജ്യത്തിന്റെ ഏതെങ്കിലുമൊരു മൂലയോ പോലും വികസന സ്പര്‍ശമെത്താത്തത് ആയിരിക്കരുത്.
അതേ ആശയത്തിന്റെ പ്രാവര്‍ത്തികമാക്കലാണ് ഇത്.
രാജ്യത്തിന്റെ ദൂരഭാഗങ്ങളിലെ വിടവുകള്‍ നികത്തി, ജനഹൃദയങ്ങളില്‍ സഹവര്‍ത്തിത്തത്തിന്റെ ഉല്‍സാഹം ശക്തിപ്പെടുന്നുവെന്ന് ഉറപ്പു വരുത്തുകയാണ് നമ്മുടെ പ്രവര്‍ത്തന ലക്ഷ്യം.
കഴിഞ്ഞ നാല് വര്‍ഷമായി ഒരു പ്രധാനമന്ത്രി എന്ന നിലയില്‍ വ്യക്തിപരമായിത്തന്നെ രാജ്യത്തിന്റെ മുക്കുമൂലകള്‍ സന്ദര്‍ശിക്കുകയും നിങ്ങളുമായി സംവദിക്കുകയും ചെയ്യാന്‍ കഠിനപ്രയത്‌നത്തിലായിരുന്നു ഞാന്‍.
സുഹൃത്തുക്കളേ,
ഉദ്ഘാടനം ചെയ്യുകയോ മാസങ്ങള്‍ക്കുള്ളില്‍ ശിലാസ്ഥാപനം നടത്തുകയോ ചെയ്ത പദ്ധതികളിലൊന്ന് കടല്‍ഭിത്തി നിര്‍മിക്കുന്നതിനുള്ള പദ്ധതിയാണ്.
വന്‍തോതില്‍ കരയിടിയാനും അപകടത്തിനും ഇടയാക്കുന്നതുകൊണ്ട് കാലങ്ങളായി നിങ്ങളുടെ ആവശ്യമാണല്ലോ ഇത്.
ആ ആവശ്യം പരിഗണിച്ചപ്പോള്‍ 50 കോടി രൂപ ചെലവിട്ട് കടല്‍ഭിത്തി നിര്‍മിക്കാന്‍ തീരുമാനിക്കുകയും അതിനു ശിലാസ്ഥാപനം നടത്താന്‍ എനിക്ക് അവസരം ലഭിക്കുകയും ചെയ്തു.
ഇപ്പോള്‍ അതിന്റെ നിര്‍മാണം ദ്രുതഗതിയില്‍ പുരോഗമിക്കുകയാണ്.
ഈ കടല്‍ഭിത്തി പൂര്‍ത്തിയാകുമ്പോള്‍ കാര്‍ നിക്കോബാറിന് ഒരു സുരക്ഷാ കവചമായി അത് പ്രവര്‍ത്തിക്കും.
സുഹൃത്തുക്കളേ,
സുരക്ഷയ്ക്കു പുറമേ, അഞ്ച് തരം വികസനം കാര്‍ നിക്കോബാറിന് ഉറപ്പാക്കുന്ന പ്രവര്‍ത്തനങ്ങളും നടക്കുന്നു.
കുട്ടികള്‍ക്ക് വിദ്യാഭ്യാസം, യുവജനങ്ങള്‍ക്കു വരുമാനം, പ്രായമായവര്‍ക്ക് മരുന്ന്, കര്‍ഷകര്‍ക്ക് ജലസേചനം എന്നിവയും ജനങ്ങളുടെ പരാതികള്‍ കേള്‍ക്കലും പോലുള്ളവ കാര്‍നിക്കോബാറില്‍ നടപ്പിലാക്കും.
വിദ്യാഭ്യാസത്തിനും പരിശീലനത്തിനും ഇവിടുത്തെ യുവജനങ്ങള്‍ ദൂരെ സ്ഥലങ്ങളില്‍ യാത്ര ചെയ്യുക എന്നത് യാഥാര്‍ത്ഥ്യമാകുന്നത് ഞാന്‍ കാണുന്നു.
ഇപ്പോള്‍ അരോംഗ് ഗ്രാമത്തില്‍ സ്ഥാപിച്ച വ്യവസായ പരിശീലന കേന്ദ്രം ( ഐടിഐ) യുവസുഹൃത്തുക്കള്‍ക്ക് വലിയ തോതില്‍ ഗുണകരമാകും.
ഇലക്ട്രീഷ്യന്മാരും പ്ലംബര്‍മാരും ഓട്ടോമോട്ടീവ് സാങ്കേതികജ്ഞരും മറ്റുമായി പുറത്തിറങ്ങുന്ന ചെറുപ്പക്കാര്‍ രാജ്യത്തിന്റെ ഏതു ഭാഗത്തും ജോലി ലഭിക്കാന്‍ പ്രാപ്തരാകും.
സുഹൃത്തുക്കളേ,
കാര്‍ നിക്കോബാറിലെ യുവജനങ്ങള്‍ ഇന്ന് പരമ്പരാഗത വരുമാനം സ്രോതസ്സുകള്‍ക്കൊപ്പം വിദ്യാഭ്യാസവും ആരോഗ്യവും പോലുള്ള മേഖലകളിലെ തൊഴിലുകളിലേയ്ക്കു നീങ്ങുകയാണ്.
കായിക നൈപുണ്യം ഇവിടുത്തെ യുവജനങ്ങളില്‍ അന്തര്‍ലീനമാണ്.
കായിക മികവ് നിങ്ങളുടെ ഞരമ്പുകളിലുണ്ട്.
ഫുട്‌ബോള്‍ ഉള്‍പ്പെടെ നിരവധി കായിക ഇനങ്ങളില്‍ കാര്‍ നിക്കോബാര്‍ ഇന്ന് അതിന്റെ മികച്ച കായിക പ്രകടനങ്ങളിലൂടെ പ്രശസ്തമായിക്കൊണ്ടിരിക്കുകയാണ്.
ഇവിടുത്തെ മികവുറ്റ കായിക താരങ്ങളെ കാണാനുള്ള അവസരം എനിക്കും കുറച്ചു മുമ്പ് ലഭിച്ചു.
ഇവിടുത്തെ ജൂനിയര്‍ ഫുട്‌ബോള്‍ ടീം നാല് തവണ പ്രശസ്തമായ സുബ്രതോ മുഖര്‍ജീ കപ്പ് നേടിയവരാണ് എന്ന് ഞാന്‍ മനസ്സിലാക്കുന്നു.
സുഹൃത്തുക്കളേ,
ഇവിടുത്തെ പ്രതിഭകളെ പരിപോഷിപ്പിക്കുന്നതിന് ലപാതി ഗ്രാമത്തില്‍ നിങ്ങള്‍ക്കു വേണ്ടി ആധുനിക സ്‌പോര്‍ട്‌സ് കോംപ്ലക്‌സ് നിര്‍മിച്ചിരിക്കുന്നു.
ആന്‍ഡമാന്‍-നിക്കോബാര്‍ ദ്വീപുകളില്‍ ഇത്തരത്തിലുള്ള ഒരേയൊരു സ്‌പോര്‍ട്‌സ് കോംപ്ലക്‌സാണ് ഇത്.
ഏകദേശം എട്ട് കോടി രൂപ ചെലവിട്ട് നിര്‍മിച്ച സ്‌പോര്‍ട്‌സ് കോംപ്ലക്‌സില്‍ നിരവധിസൗകര്യങ്ങളാണ് സജ്ജീകരിച്ചിരിക്കുന്നത്.
ആണ്‍കുട്ടികള്‍ക്കും പെണ്‍കുട്ടികള്‍ക്കുമുള്ള ഹോസ്റ്റലുകള്‍ക്കു പുറമേ ഒരു സിന്തറ്റിക് ട്രാക് കൂടി ഇവിടെ നിര്‍മിച്ചിരിക്കുന്നു.
ഫുട്‌ബോള്‍ കൂടാതെ സൈക്ലിംഗ്, തുഴച്ചില്‍ തുടങ്ങിയ മേഖലകളിലും നിരവധി കഴിവുറ്റ കളിക്കാരെ കാര്‍ നിക്കോബാര്‍ സൃഷ്ടിച്ചു.
ഇന്ന് ശിലാസ്ഥാപനം നടത്തിയ സ്‌പോര്‍ട് കോംപ്ലക്‌സില്‍ ഭാവിയില്‍ സൈക്ലിംഗ് പരിശീലന കേന്ദ്രവും നീന്തല്‍ക്കുളവും കൂടി നിര്‍മിക്കും.
സുഹൃത്തുക്കളേ,
ആന്‍ഡമാനിലെയും നിക്കോബാറിലെയും ജനങ്ങള്‍ക്ക് അവരുടെ ജീവിതവുമായി ബന്ധപ്പെട്ട എല്ലാ സൗകര്യങ്ങളും ലഭ്യമാക്കാന്‍ കേന്ദ്ര ഗവണ്‍മെന്റ് പ്രതിജ്ഞാബദ്ധമാണ്.
കുറഞ്ഞ വിലയ്ക്ക് ഭക്ഷ്യധാന്യങ്ങള്‍, ശുദ്ധ ജലം, പാചകവാതക കണക്ഷന്‍, മണ്ണെണ്ണ തുടങ്ങിയവയുടെ ലഭ്യത മെച്ചപ്പെടുത്താനുള്ള ശ്രമങ്ങളാണ് നടക്കുന്നത്.
ഇവിടെ ജീവിക്കുന്നവര്‍ക്ക് പ്രത്യേകമായും മികച്ച ആരോഗ്യ രക്ഷാ സൗകര്യങ്ങള്‍ ലഭ്യമാക്കാന്‍ ഗവണ്‍മെന്റ് പ്രതിജ്ഞാബദ്ധമാണ്.
ദിഗ്‌ളിപൂര്‍ ഉപജില്ലാ ആശുപത്രിയിലെ സൗകര്യങ്ങള്‍ വര്‍ധിപ്പിക്കുന്നത് ഇവിടുത്തെ ആരോഗ്യ രക്ഷാ സൗകര്യങ്ങളെ വന്‍തോതില്‍ മെച്ചപ്പെടുത്തും.
സുഹൃത്തുക്കളേ,
ഈ പ്രദേശത്തിന്റെ ആവശ്യങ്ങള്‍ക്കും സാഹചര്യങ്ങള്‍ക്കുമനുസരിച്ച് വികസനം കൊണ്ടുവരാനാണ് കേന്ദ്ര ഗവണ്‍മെന്റ് ശ്രമിക്കുന്നത്.
പരിസ്ഥിതി സംരക്ഷിച്ചുകൊണ്ടും നാടിന്റെ സംസ്‌കാരം നിലനിര്‍ത്തിക്കൊണ്ടുമുള്ള വികസനത്തിനാണ് ഗവണ്‍മെന്റ് ശ്രമിക്കുന്നത്.
ഈ ഉല്‍സാഹം മനസ്സില്‍ വച്ചുകൊണ്ട് ഗവണ്മെന്റ് നിരവധി തീരുമാനങ്ങളാണ് എടുക്കുന്നത്.
കൊപ്രയും തേങ്ങയും ഉല്‍പ്പാദിപ്പിക്കുന്ന, ആന്‍ഡമാനിലെയും നിക്കോബാറിലെയും ഉള്‍പ്പെടെയുള്ള തീരദേശങ്ങളില്‍ താമസിക്കുന്ന കര്‍ഷകര്‍ക്കു വേണ്ടി ഗവണ്‍മെന്റ് ചില സുപ്രധാന തീരുമാനങ്ങള്‍ എടുത്തിട്ടുണ്ട്.
കൊപ്രയുടെ കുറഞ്ഞ താങ്ങുവില ക്വിന്റലിന് 2000 രൂപയായി വര്‍ധിപ്പിച്ചു.
സംസ്‌കരിച്ച കൊപ്രയുടെ കുറഞ്ഞ താങ്ങുവില ക്വിന്റലിന് 7750 രൂപയില്‍ നിന്ന് 9500 രൂപയായി വര്‍ധിപ്പിച്ചു.
ബോള്‍ കൊപ്രയുടെ കുറഞ്ഞ താങ്ങുവില ക്വിന്റലിന് 7750 രൂപയില്‍ നിന്ന് 9920 രൂപയായി ഉയര്‍ത്തി.
കൊപ്ര ഉല്പ്പാദനവുമായി ബന്ധപ്പെട്ടു പ്രവര്‍ത്തിക്കുന്ന നിരവധി കര്‍ഷകര്‍ക്ക് ഈ വില വര്‍ധനവിന്റെ മെച്ചം ലഭിക്കും.
സുഹൃത്തുക്കളേ,
നമ്മുടെ മല്‍സ്യത്തൊഴിലാളികളെ ശാക്തീകരിക്കുന്ന ജോലിയിലും കേന്ദ്ര ഗവണ്‍മെന്റ് വ്യാപൃതരാണ്.
നമ്മുടെ രാജ്യത്ത് മീന്‍പിടുത്തം ലാഭകരമായ ഒന്നാക്കി മാറ്റുന്നതിനു വേണ്ടി സമീപകാലത്ത് 7000 കോടി രൂപയുടെ പ്രത്യേക ഫണ്ട് രൂപീകരിച്ചു.
ഇതിനു കീഴില്‍ മല്‍സ്യത്തൊഴിലാളികള്‍ക്ക് ന്യായമായ പലിശയ്ക്ക് വായ്പ ലഭിക്കും.
‘നമ്മുടെ തീരദേശങ്ങള്‍ നീല വിപ്ലവത്തിന്റെ കേന്ദ്രങ്ങളായി മാറാന്‍ പര്യാപ്തമാണ്’ – എന്ന കാഴ്ചപ്പാടോടുകൂടി നമ്മുടെ ഗവണ്‍മെന്റ് മുന്നോട്ടു പോവുകയാണ്.
മല്‍സ്യവുമായി ബന്ധപ്പെട്ട വ്യവസായങ്ങളും കടല്‍ക്കളകളുടെ കൃഷിയും മറ്റും പോലുള്ള നിരവധി പദ്ധതികള്‍ പ്രോല്‍സാഹിപ്പിക്കുന്നു.
ആധുനിക ബോട്ടുകള്‍ മല്‍സ്യത്തൊഴിലാളികള്‍ക്ക് ലഭ്യമാക്കുന്നതിന് ഗവണ്മെന്റ് സാമ്പത്തിക സഹായം നല്‍കുന്നു.
ഈ കാഴ്ചപ്പാടിന്റെ അടിസ്ഥാനത്തില്‍, മല്‍സ്യമേഖലയും കൃഷിയും കാലി വളര്‍ത്തലുമായി ബന്ധപ്പെട്ട നിരവധി പദ്ധതികള്‍ക്കുള്ള പാക്കേജ് ലഭ്യമാക്കുന്നു.
സഹോദരീ സഹോദരന്മാരേ,
കാര്‍ നിക്കോബാറിന്റെ പരിസ്ഥിതി സംരക്ഷിക്കുന്നതിന് സൗരോര്‍ജ്ജത്തിന്റെ സാധ്യതകള്‍ വിലയിരുത്തുകയും പ്രോല്‍സാഹിപ്പിക്കുകയും ചെയ്യുകയാണ്.
സൗരോര്‍ജ്ജിന്റെ ഉല്‍പ്പാദനത്തിന്റെയും വിനിയോഗത്തിന്റെയും കാര്യത്തില്‍ ഇന്ത്യ ഇന്ന് ലോകരാജ്യങ്ങളില്‍ അതിവേഗം കുതിക്കുകയാണ്.
സൗരോര്‍ജ്ജത്തിലൂടെ രാജ്യത്തിന് കുറഞ്ഞ വിലയ്ക്ക് ഹരിതോര്‍ജ്ജം ലഭ്യമാക്കാന്‍ നാം പ്രതിജ്ഞാബദ്ധരാണ്.
അന്താരാഷ്ട്ര സൗരോര്‍ജ്ജ സഖ്യത്തിനൊപ്പം ലോകത്ത് ഒരു സൗരോര്‍ജ്ജ വിപ്ലവം കൊണ്ടുവരുന്നതിന് ഇന്ത്യ നേതൃത്വം നല്‍കുകയാണ്.
ഇന്ത്യ പ്രവര്‍ത്തിക്കുന്നത്, ‘ഒരു ലോകം, ഒരു സൂര്യന്‍, ഒരു ഗ്രിഡ്’ എന്ന കാഴ്ചപ്പാടിലാണ്.
സുഹൃത്തുക്കളേ,
പുനരുല്‍പ്പാദന ഊര്‍ജ്ജത്തിന്റെ കാര്യത്തില്‍ നമ്മുടെ രാജ്യത്തിന്റെ തീരദേശങ്ങള്‍ വന്‍തോതിലുള്ള സാധ്യതകളാണ് ലഭ്യമാക്കുന്നത്.
ഈ സാധ്യതകളെ അവസരമാക്കുന്നതിനാണ് നാം പ്രവര്‍ത്തിക്കുന്നത്.
ഈ പദ്ധതിക്കു കീഴില്‍ കാര്‍ നിക്കോബാറില്‍ 300 കിലോവാട്ട് ശേഷിയുള്ള ഒരു റൂഫ്‌ടോപ് സൗരോര്‍ജ്ജ പ്ലാന്റ് സജ്ജീകരിക്കാനും ലക്ഷ്യമിടുന്നു.
സ്‌കൂളുകളിലും ആശുപത്രികളിലും ഉള്‍പ്പെടെ നിരവധി സ്ഥാപനങ്ങള്‍ 50 കിലോവാട്ടിന്റെ സൗരോര്‍ജ്ജ പ്ലാന്റുകള്‍ ഇപ്പോള്‍ത്തന്നെ സ്ഥാപിച്ചുകഴിഞ്ഞതായാണ് എനിക്ക് അറിയാന്‍ കഴിഞ്ഞത്.
കാര്‍ നിക്കോബാറിന്റെ മുഴുവന്‍ ഊര്‍ജ്ജ ആവശ്യങ്ങളും സൗരോര്‍ജ്ജം മുഖേന പൂര്‍ത്തീകരിക്കുന്നുവെന്ന് ഉറപ്പാക്കാനാണ് ഗവണ്മെന്റ് ശ്രമിക്കുന്നത്.
സുഹൃത്തുക്കളേ,
കാര്‍ നിക്കോബാറിന്റെ ഈ സമുദ്രവും മലാക്കയും വിഭവങ്ങളുടെയും സുരക്ഷയുടെയും കാര്യത്തില്‍ ഒരുപോലെ പ്രധാനപ്പെട്ടതാണ്.
ഇന്ത്യന്‍ മഹാസമുദ്രത്തിനും പസഫിക് മഹാസമുദ്രത്തിനും ഇടയിലുള്ള പ്രധാനപ്പെട്ട കപ്പല്‍മാര്‍ഗമാണ് ഇത്.
ചരക്കു കപ്പലുകളുടെ കാര്യത്തില്‍ ലോകത്തിലെത്തന്നെ തിരക്കുള്ള റൂട്ടാണ് ഇത്.
ഇത് മനസ്സിലാക്കിക്കൊണ്ട് ഗതാഗതത്തിന്റെ രീതികളും വികസിപ്പിച്ചു.
നിങ്ങള്‍ക്കെല്ലാവര്‍ക്കും ഗുണകരമാവുക മാത്രമല്ല, ഇത് തൊഴിലവസരങ്ങള്‍ സൃഷ്ടിക്കുക കൂടിയാണ് ചെയ്യുന്നത്.
സഹോദരീ സഹോദരന്മാരേ,
രാജ്യത്തിന്റെ ആവശ്യങ്ങള്‍ മനസ്സിലാക്കി ട്രാന്‍സ് – ഷിപ്‌മെന്റ് തുറമുഖത്തിനുള്ള ശിലാസ്ഥാപനം കൂടി ഇന്നു നടന്നു.
ഗള്‍ഫിന്റെ വടക്കന്‍ ഭാഗത്തിന് ഇത് അവസരങ്ങളുടെ പുതിയ സാധ്യതകള്‍ സൃഷ്ടിക്കും.
രാജ്യത്തെ തീരദേശങ്ങളുടെ അടിസ്ഥാന സൗകര്യം മെച്ചപ്പെടുത്തുന്നതിനുള്ള ഒരു വന്‍കിട പദ്ധതി സാഗര്‍മാല പദ്ധതിക്കു കീഴിലും വികസിപ്പിക്കുകയാണ്.
ഈ പദ്ധതിക്കു കീഴില്‍ ഏകദേശം രണ്ടര ലക്ഷം കോടി രൂപ ചെലവ് വരുന്ന നൂറുകണക്കിനു പദ്ധതികള്‍ നിര്‍മാണത്തിലാണ്.
സമീപ ഭാവിയില്‍ രാജ്യത്തെ തീരദേശങ്ങളിലുടനീളം പതിനാല് തീരദേശ തൊഴില്‍ മേഖലകള്‍ (തീരദേശ സാമ്പത്തിക മേഖലകള്‍) വികസിപ്പിക്കും.
സുഹൃത്തുക്കളേ,
പ്രധാനമന്ത്രി മോദി പറയുന്നു, സാഗര്‍മാല പദ്ധതിക്കു കീഴില്‍ 50 കോടി രൂപ ചെലവില്‍ കാമ്പ് ബെല്‍ ഉള്‍ക്കടല്‍ ജെട്ടി 150 മീറ്ററിലേക്ക് വ്യാപ്തി വര്‍ധിപ്പിക്കുന്നതിനുള്ള തീരുമാനമെടുത്തു കഴിഞ്ഞിരിക്കുന്നു.
ഇതിനു പുറമേ, മ്യൂസ് ജെട്ടിയുടെ ആഴം വര്‍ധിപ്പിക്കാനുള്ള പദ്ധതിയുമുണ്ട്.
ഇതോടെ വന്‍കിട കപ്പലുകള്‍ക്ക് ഇനി ഇവിടെക്കൂടി സുഗമമായി കടന്നുപോകാന്‍ സാധിക്കും.
സഹോദരീ സഹോദരന്മാരേ,
ഈ മേഖലയിലെ ആകാശയാത്രാ സൗകര്യങ്ങളും വരുംദിവസങ്ങളില്‍ മെച്ചപ്പെടുത്താനാണ് ഗവണ്‍മെന്റ് പ്രവര്‍ത്തിക്കുന്നത്.
നിങ്ങളുടെ ജീവിതങ്ങള്‍ മെച്ചപ്പെടുത്താനും ജീവിത നിലവാരം ഉയര്‍ത്താനും ഗവണ്‍മെന്റ് ശ്രമിക്കുന്നു.
സുഹൃത്തുക്കളേ,
ട്രൈബല്‍ കൗണ്‍സിലിനും ഞാനെന്റെ ഹൃദയപൂര്‍വമുള്ള നന്ദി അറിയിക്കുന്നു.
രാജ്യത്തിന്റെ ജനാധിപത്യം ശക്തിപ്പെടുത്തുന്നതിനും വികസനത്തിന്റെ വേഗം വര്‍ധിപ്പിക്കുന്നതിനും നിങ്ങള്‍ ഒരു പ്രധാനപ്പെട്ട പങ്കാണ് വഹിക്കുന്നത്.
ഇവിടുത്തെ സഹോദരിമാര്‍ക്കും പെണ്‍മക്കള്‍ക്കും ഗ്രാമ സമിതിയില്‍ നല്ല പങ്കാളിത്തമാണ് ഉള്ളതെന്ന് എനിക്ക് മനസ്സിലാക്കാന്‍ സാധിച്ചു.
ഈ ശ്രമങ്ങള്‍ എടുത്തു പറയേണ്ടതുതന്നെയാണ്.
കാര്‍ നിക്കോബാറിന്റെ വികസനത്തില്‍ ഗവണ്‍മെന്റിന് പൂര്‍ണ പ്രതിബദ്ധതയുണ്ട്.
പുതുവര്‍ഷത്തില്‍ കൂടുതല്‍ ശ്രദ്ധയോടെയും ആവേശത്തോടെയും ഞങ്ങളുടെ ശ്രമങ്ങള്‍ തുടരും!
വളരെയധികം നന്ദി!
ജയ് ഹിന്ദ്!
