ജപ്പാനില്‍ നിന്നും ഇന്ത്യയില്‍ നിന്നും വലിയ തോതില്‍ ഇവിടെ സന്നിഹിതരായിരിക്കുന്ന വ്യവസായ പ്രമുഖര്‍, സി.ഇ.ഒമാര്‍, കെയ്ദാന്റെന്‍, ജെട്രോ, നിക്കി, സി.ഐ.ഐ, നാസ്‌കോം എന്നിവയിലെ മുതിര്‍ന്ന ഉദ്യോഗസ്ഥര്‍,
ജപ്പാനില്‍ വന്ന് ഇവിടുത്തെ വ്യവസായ സമൂഹത്തോടു സംസാരിക്കുന്നത് എനിക്ക് എപ്പോഴും വലിയ സന്തോഷം നല്‍കുന്നു.
കഴിഞ്ഞ പത്ത് വര്‍ഷമായി ഇവിടുത്തെ സംരംഭകരുമായി ഞാന്‍ വിശദമായി സംസാരിക്കാറുണ്ട്.
ഞാന്‍ നിങ്ങളുടെ കാഴ്ചപ്പാട് മനസ്സിലാക്കുകയും നിങ്ങളില്‍ നിന്ന് നിരവധി പുതിയ കാര്യങ്ങള്‍ പഠിക്കുകയും ചെയ്തു.
കഴിഞ്ഞ പതിറ്റാണ്ടില്‍ ഇന്ത്യയോടുള്ള നിങ്ങളുടെ അടുപ്പം ക്രമാനുഗതമായി വളര്‍ന്നുകൊണ്ടിരിക്കുകയാണ്..
ഒരോ ചുവടുവെപ്പിലും രാജ്യത്ത് ബിസിനസ് ചെയ്യുന്നത് എളുപ്പമായതും അനായാസജീവിതവും അനുഭവവേദ്യമാകുന്നവിധം രാജ്യത്തെ ബിസിനസ് അന്തരീക്ഷം മാറ്റാന്‍ എല്ലാ തലങ്ങളിലും ഗവണ്‍മെന്റ് നിരവധി നടപടികള്‍ കൈക്കൊണ്ടിട്ടുണ്ട്.
സുഹൃത്തുക്കളേ,
കുറച്ചു വര്‍ഷങ്ങള്‍ക്കു മുമ്പ് ഇന്ത്യയില്‍ ഒരു കൊച്ചു ജപ്പാന്‍ നിര്‍മിക്കുന്നതിനേക്കുറിച്ച് ഞാന്‍ സംസാരിച്ചിരുന്നു.
ഇന്ത്യയില്‍ ഇപ്പോള്‍ വളരെ വലിയ തോതില്‍ നിങ്ങള്‍ പ്രവര്‍ത്തിക്കുന്നു എന്നതില്‍ എനിക്ക് വലിയ സന്തോഷമുണ്ട്.
കുറേ ദശാബ്ദങ്ങളായി 1150 ജപ്പാന്‍ കമ്പനികളാണ് ഇന്ത്യയില്‍ ഉണ്ടായിരുന്നത്.
എന്നാല്‍ 2014 മുതല്‍ 2017 വരെ ഇരുന്നൂറിലധികം പുതിയ കമ്പനികള്‍ ഇന്ത്യയില്‍ പ്രവര്‍ത്തനം തുടങ്ങി.
ഈ എണ്ണം ദിനംപ്രതി വര്‍ധിക്കുകയാണ്.
ഇതിന് നിങ്ങളെല്ലാവരും അഭിനന്ദനം അര്‍ഹിക്കുന്നു.
കാര്‍ നിര്‍മാണം മുതല്‍ വാര്‍ത്താവിനിമയംവരെയും അടിസ്ഥാന സൗകര്യ മേഖല മുതല്‍ സേവന മേഖലവരെയും ഇന്ത്യയില്‍ ജപ്പാന്‍ കമ്പനികള്‍ പ്രവര്‍ത്തിക്കുന്നു.
ഇന്ത്യയ്ക്കും ജപ്പാനും ഇടയിലുള്ള സന്തോഷകരമായ യ്ത്ര കൂടുതല്‍ ആഹ്ലാദകരവും ഫലം നല്‍കുന്നതുമായിമാറിക്കൊണ്ടിരിക്കുന്നു.
ഇതിനും നിങ്ങള്‍ക്കെല്ലാം എന്റെ അഭിനന്ദനങ്ങള്‍.
സുഹൃത്തുക്കളേ,
ഇന്ത്യയും ജപ്പാനും തമ്മിലുള്ള സഹവര്‍ത്തിത്വത്തിന്റെ ആത്മാവ് വിശ്വാസത്തിലും നമ്മള്‍ പങ്കുവയ്ക്കുന്ന പൈതൃകത്തിലുമാണ്; അത് നമ്മുടെ അടുപ്പത്തില്‍ അധിഷ്ഠിതമാണ്.
രണ്ടു രാജ്യങ്ങളും തമ്മിലുള്ള അടുത്ത ബന്ധത്തിന്റെ അടിത്തറ ഈ ആവേശവും ആചാരങ്ങളുമാണ്.
സവിശേഷ തന്ത്രത്തിന്റെയും ആഗോള പങ്കാളിത്തത്തിന്റെയും തലം ഉയര്‍ത്തിക്കൊണ്ട് ഈ ബന്ധം പുതിയ ഉയരങ്ങളില്‍ എത്തിക്കണമെന്ന് 2014ല്‍ പ്രധാനമന്ത്രി എന്ന നിലയില്‍ ഞാന്‍ നടത്തിയ ആദ്യ സന്ദര്‍ശനത്തില്‍ത്തന്നെ നാം തീരുമാനിച്ചതിനു കാരണം ഇതാണ്.
അന്നു മുതല്‍ ജപ്പാന്റെ ആദരണീയനായ പ്രധാനമന്ത്രി ആബെയും ഞാനും തുടര്‍ച്ചയായി പരസ്പരം കാണുന്നുണ്ട്.
ഞാനും ശ്രീ.
ആബെയും ഒന്നിച്ച് രണ്ട് രാജ്യങ്ങള്‍ക്കും ഇടയിലുള്ള ബിസിനസ്സ് സംബന്ധമായ നിരവധി തടസ്സങ്ങള്‍ മറികടന്നു.
സുഹൃത്തുക്കളേ,
കഴിഞ്ഞ ഏതാനും വര്‍ഷങ്ങളായി നമ്മുടെ സുപ്രധാനമായ നിരവധി അടിസ്ഥാന സൗകര്യ പദ്ധതികളില്‍ ജപ്പാന്‍ ഗവണ്‍മെന്റ് സഹായിച്ചു.
നമ്മുടെ പശ്ചിമ ചരക്ക് ഗതാഗത ഇടനാഴി ഇപ്പോള്‍ ഏകദേശം പൂര്‍ത്തിയാകാറായി.
ഒരു വര്‍ഷം കഴിഞ്ഞാല്‍ അത് പൂര്‍ണമായും പ്രവര്‍ത്തനസജ്ജമാകും.
ഇതുമായി ബന്ധിപ്പിക്കുന്ന നമ്മുടെ ഡല്‍ഹി-മുംബൈ വ്യവസായ ഇടനാഴി ജപ്പാന്‍ ഗവണ്‍മെന്റിന്റെയും ജപ്പാന്‍ കമ്പനികളുടെയും സഹകരണത്തോടെ നന്നായി മുന്നോട്ടു പോകുന്നു.
അതിവേഗ റെയില്‍ പദ്ധതിയില്‍ ഒന്നിച്ചു പ്രവര്‍ത്തിക്കാന്‍ ആദരണീയനായ ആബെയുടെ കഴിഞ്ഞ സന്ദര്‍ശനത്തില്‍ നാം തീരുമാനിച്ചു.
ഇന്ത്യയുടെ ആദ്യ അതിവേഗ റെയില്‍ പദ്ധതി മുംബൈയ്ക്കും അഹമ്മദാബാദിനും ഇടയില്‍ ആരംഭിക്കുകയും ഈ പദ്ധതി നല്ല നിലയില്‍ മുന്നോട്ടു പോവുകയും ചെയ്യുന്നു.
സുഹൃത്തുക്കളേ,
ഇന്ത്യയില്‍ എന്റെ ഗവണ്‍മെന്റ് രൂപീകരിച്ചിട്ട് ഏകദേശം നാലര വര്‍ഷമായിരിക്കുന്നു.
ഈ കാലയളവില്‍, ബിസിനസുമായി ബന്ധപ്പെട്ട എന്റെ മുന്‍ഗണനാ പട്ടികയില്‍ ഏറ്റവും മുകളില്‍ ഉണ്ടായിരുന്നത്- ബസിനസ് ചെയ്യുന്നത് എളുപ്പമാക്കലായിരുന്നു.
അതിന്റെ ഫലം ഇപ്പോള്‍ ലോകത്തിനു മുന്നിലുണ്ട്.
2014ല്‍ ഞാന്‍ ഇന്ത്യയുടെ കടിഞ്ഞാണ്‍ ഏറ്റെടുക്കുമ്പോള്‍ ലോകബാങ്കിന്റെ ബിസിനസ് ചെയ്യുന്നതിലുള്ള എളുപ്പം ആസ്പദമാക്കിയുള്ള റാങ്കിംഗില്‍ ഇന്ത്യയുടെ സ്ഥാനം 142 ആയിരുന്നു.
ഇപ്പോള്‍ നാം നൂറാം റാങ്കിലാണ്, അത് ഉയര്‍ത്താന്‍ നാം കഠിനാധ്വാനം ചെയ്തുകൊണ്ടിരിക്കുകയും ചെയ്യുന്നു.
ഫെഡറല്‍, സംസ്ഥാന, തദ്ദേശ സ്വയംഭരണ തലങ്ങളില്‍ ഒന്നിനു പിന്നാലെ മറ്റൊന്നായി നാം ചുവടുകള്‍ വയ്ക്കുകയാണ്.
ഇതിന് വരും വര്‍ഷങ്ങളില്‍ മികച്ച ഫലവമുണ്ടാകും.
അതിവേഗത്തിലുള്ള നിര്‍ണായക നടപടികളിലൂടെയും കാലാഹരണപ്പെട്ട നിയമങ്ങള്‍ മാറ്റിയുമാണ് ഇത്രയും വലിയ മികവ് സാധ്യമായത്.
ഇവിടെ മറ്റൊരു പ്രധാനപ്പെട്ട കാര്യം ഞാന്‍ പറയാനാഗ്രഹിക്കുന്നു.
ബിസിനസ് ചെയ്യുന്നത് എളുപ്പമാക്കുന്നത് പ്രോത്സാഹിപ്പിക്കാന്‍ ഇന്ത്യാ ഗവണ്‍മെന്റ് 36 സംസ്ഥാനങ്ങള്‍ക്കും കേന്ദ്രഭരണ പ്രദേശങ്ങള്‍ക്കും റാങ്കിംഗ് നടപ്പിലാക്കിയിട്ടുണ്ട്.
ഇതിന്റെയൊരു പ്രധാന നേട്ടം, ഇത് സംസ്ഥാനങ്ങള്‍ തമ്മില്‍ ആരോഗ്യകരമായ മല്‍സരം ഉണ്ടാകുന്നു എന്നതാണ്.
അത് വളരെ സന്തോഷകരമായ ഫലങ്ങള്‍ പ്രകടമാക്കുന്നുണ്ട്.
സുഹൃത്തുക്കളേ,
മൂലധന നിക്ഷേപമാണ് നമ്മുടെ രാജ്യത്തിന്റെ ആവശ്യം.
ബിസിനസ് ചെയ്യുന്നത് എളുപ്പമാക്കാന്‍ നാം ആത്മാര്‍ത്ഥമായ ചുവടുവയ്പുകള്‍ നടത്താന്‍ അതാണ് കാരണം.
മൂലധന നനിക്ഷേപമുണ്ടായാല്‍ തൊഴിലില്ലാത്തവര്‍ക്ക് നിരവധി പുതിയ തൊഴിലവസരങ്ങള്‍ ഉണ്ടാകും.
രാജ്യത്തിന്റെ അടിസ്ഥാന സൗകര്യങ്ങള്‍ മെച്ചപ്പെടുകയും കാര്‍ഷിക, ധാതു, സമുദ്ര വിഭവങ്ങളിലും രാജ്യത്തെ മറ്റു പ്രകൃതി വിഭവങ്ങളിലും മൂല്യ വര്‍ധനവ് ഉണ്ടാവുകയും ചെയ്യും.
ബിസിനസ് ചെയ്യുന്നത് എളുപ്പമാക്കുന്നതിന്റെ ഒരു വ്യാപനമാണ് നമ്മുടെ പൗരന്മാര്‍ക്ക് ജീവിതം സുഗമമാക്കാനുള്ള നമ്മുടെ ശ്രമങ്ങള്‍.
അതുകൊണ്ട് വ്യവസായം ചെയ്യുന്നത് എളുപ്പമാക്കുന്നതിന് ഒരു സവിശേഷ പ്രചാരണം നാം നടപ്പാക്കി.
ഈ പരിശ്രമങ്ങള്‍ വഴി നമുക്ക് നിരവധികാര്യങ്ങള്‍ നേടാനായി.
– ലോക ബൗദ്ധിക സ്വത്തവകാശ സംഘടന (വിപോ)യുടെആഗോള നവീനാശയ സൂചികാ റാങ്കിംഗില്‍ നാം 21 പോയിന്റുകള്‍ മുന്നോട്ടുകയറി.
– ലോക സാമ്പത്തിക ഫോറത്തിന്റെ ആഗോള മല്‍സരക്ഷമതാ സൂചികയില്‍ രണ്ടു വര്‍ഷംകൊണ്ട് നാം 31 പോയിന്റുകള്‍ മുകളിലെത്തി.
– യുഎന്‍സിടിഎഡിയുടെ പട്ടികയില്‍ നേരിട്ടുള്ള വിദേശ നിക്ഷേപത്തിനു യോജിച്ച പത്ത് രാജ്യങ്ങളില്‍ ഒന്നായി ഉറപ്പോടെ നാം ഇടം പിടിച്ചു.
– നേരിട്ടുള്ള വിദേശ നിക്ഷേപ മേഖലയില്‍ കഴിഞ്ഞ ഏതാനും വര്‍ഷങ്ങള്‍കൊണ്ട് നാം വന്‍തോതിലുള്ള പരിഷ്‌കാരങ്ങള്‍ വരുത്തി.
ഇന്ന് നേരിട്ടുള്ള വിദേശ നിക്ഷേപത്തിന്റെ കാര്യത്തില്‍ ഏറ്റവും തുറന്ന സമ്പദ്ഘടനയായി നാം മാറിയിരിക്കുന്നു.
90 ശതമാനത്തിലധികം അനുമതികളും ഇപ്പോള്‍ ഓട്ടോമാറ്റിക് പാതയിലൂടെ നല്‍കുന്നു.
– ഇതിന്റെ ഫലമായി നമ്മുടെ നേരിട്ടുള്ള വിദേശ നിക്ഷേപം 36 ശതകോടി ഡോളറില്‍ നിന്ന് കഴിഞ്ഞ മൂന്നു വര്‍ഷംകൊണ്ട് 60 ശതകോടി ഡോളറായി ഉയര്‍ന്നു.
– ഇന്ന് നാം ലോകത്തിലെ ഏറ്റവും വേഗം വളരുന്ന സമ്പദ്ഘടനയാണ്.
– ഇപ്പോള്‍ നാം 2.59 ലക്ഷം കോടിയുടെ ഒരു സമ്പദ്ഘടനയാണ്.
നാം ലോകത്തെ ആറാമത്തെ ഏറ്റവും വലിയ സമ്പദ്ഘടനയാണ്.
അടുത്തുതന്നെ അത് അഞ്ചാമത്തെ ഏറ്റവും വലിയ സമ്പദ്ഘടനയാകും.
ആഭ്യന്തര തലത്തില്‍, നാം നടപ്പാക്കിയ പരിഷ്‌കാരങ്ങളുടെ ഫലമായി ഇന്ത്യയുടെ സമ്പദ്ഘടനയില്‍ ഉണ്ടായ മാറ്റങ്ങള്‍ ഇവയാണ്:
– ഒരു അനൗപചാരിക സമ്പദ്ഘടനയില്‍ നിന്ന് ഔപചാരിക സമ്പദ്ഘടനയിലേക്കുള്ള അതിന്റെ മാറ്റം.
– വിനിമയങ്ങള്‍ ഇപ്പോള്‍ കടസാസ് വഴിയുള്ളതിലും അധികമായി നടക്കുന്നത് ഓണ്‍ലൈനിലാണ്; അത് സ്ഥിരതയും സുതാര്യതയും വര്‍ധിപ്പിച്ചു.
– രാജ്യവ്യാപകമായി ജി എസ് ടി നടപ്പാക്കിയതുകൊണ്ട് ചരക്കുനീക്കം എളുപ്പമായി; ചരക്കു ഗതാഗത മേഖല കൂടുതല്‍ ശക്തമായി.
– നാം കോര്‍പറേറ്റ് നികുതി കുറച്ചുകൊണ്ടിരിക്കുകയാണ്.
എംഎസ്എംഇകളുടെ കാര്യത്തില്‍ പ്രത്യേക ഊന്നല്‍.
അതായത് ചെറുകിട വ്യവസായങ്ങള്‍ക്ക് അതില്‍നിന്ന് പരമാവധി പ്രയോജനം ലഭിക്കുന്നു.
നയങ്ങളിലെ സുസ്ഥിരതയ്ക്കും സുതാര്യതയ്ക്കും വേണ്ടിയുള്ള വ്യവസായ സമൂഹത്തിന്റെ ആവശ്യം ഇപ്പോള്‍ ഇന്ത്യാ ഗവണ്‍മെന്റിന്റെ മുഖമുദ്രയായി മാറിയിരിക്കുന്നു.
സുഹൃത്തുക്കളേ,
പ്രധാനമന്ത്രി എന്ന നിലയില്‍ എന്റെ ആദ്യ ജപ്പാന്‍ സന്ദര്‍ശനവേളയില്‍ ജപ്പാന്‍ പ്ലസ് എന്ന ഒരു സംവിധാനം രൂപീകരിക്കുന്നതിനേക്കുറിച്ച് ഞാന്‍ സംസാരിച്ചിരുന്നു.
ജെട്രോയും നിങ്ങളെല്ലാവരും ആ സംവിധാനം ഉപയോഗിച്ചു എന്ന് പറയാന്‍ എനിക്ക് സന്തോഷമുണ്ട്.
ഈ വേളയില്‍ മറ്റൊരു വിവരം പങ്കുവയ്ക്കാന്‍ ഞാന്‍ ആഗ്രഹിക്കുന്നു.
ജപ്പാന്‍ പ്ലസ് നമ്മുടെ ഇന്ത്യയില്‍ നിക്ഷേപിക്കൂ പദ്ധതിക്കൊപ്പം പ്രവര്‍ത്തിക്കുന്നു.
ഏതാനും ദിവസങ്ങള്‍ക്കു മുമ്പ് ‘ഇന്ത്യയില്‍ നിക്ഷേപിക്കൂ’വിന് അതിന്റെ മികച്ച പ്രവര്‍ത്തനത്തിന്റെ പേരില്‍ ഐക്യരാഷ്ട്ര സഭയുടെ ആഗോള ആദരം സമ്മാനിച്ചിരുന്നു.
സുഹൃത്തുക്കളേ,
ഇന്ത്യയുടെ അതിവേഗം വളരുന്ന സമ്പദ്ഘടന, അതിന്റെ ദ്രുതഗതിയില്‍ വളരുന്ന മധ്യവര്‍ഗ്ഗവും നഗര ജനസംഖ്യയും, പിന്നെ നമ്മുടെ യുവജനതയും ഇവിടെ പ്രവര്‍ത്തിക്കുന്ന ജപ്പാന്‍ കമ്പനികള്‍ക്ക് വലിയ സാധ്യതയാണ് നല്‍കുന്നത്.
ചില ഉദാഹരണങ്ങള്‍ നല്‍കാന്‍ എന്നെ അനുവദിച്ചാലും:
ഇന്ത്യയില്‍ നിര്‍മ്മിക്കൂ പോലുള്ള പ്രത്യേക പരിപാടികളിലൂടെ കഴിഞ്ഞ നാല് വര്‍ഷത്തിനുള്ളില്‍ ഇന്ത്യയെ നിര്‍മാണ, ഗവേഷണണ മേഖലകളിലെ ആഗോള കേന്ദ്രമാക്കുന്നതില്‍ നാം പുരോഗതി കൈവരിച്ചു.
ജപ്പാന്‍ എംഎസ്എംഇകള്‍ക്ക് ഇന്ത്യയില്‍ പ്രവര്‍ത്തിക്കാന്‍ വലിയ സാധ്യതകളാണുള്ളത്.
ഇന്ത്യയിലേക്ക് വരുന്ന എല്ലാ വന്‍കിട കമ്പനികളെയും സ്വാഗതം ചെയ്യുമ്പോള്‍ത്തന്നെ എംഎസ്എംഇകള്‍ മുഖേനയും ജപ്പാനിലെ വ്യവസായ പ്രമുഖര്‍ക്ക് തങ്ങളുടെ വ്യവസായത്തെ പുതിയ ഉയരങ്ങളില്‍ എത്തിക്കാന്‍ കഴിയുമെന്ന് പറയാന്‍ ഞാന്‍ ആഗ്രഹിക്കുന്നു.
എംഎസ്എംഇകളുടെ ഫലം കുറഞ്ഞ സമയംകൊണ്ടുതന്നെ ദൃശ്യമാണ്.
കുറഞ്ഞ ചെലവിലുള്ള ഉല്‍പ്പാദനമാണ് ഇന്ത്യയില്‍ ബിസിനസ് ചെയ്യുന്നതിന്റെ പ്രയോജനങ്ങളിലൊന്ന്.
മത്സരക്ഷമമായ തൊഴിലാളി ചെലവാണ് അതിനുള്ള കാരമം.
അത് ഇന്ത്യയില്‍ വലിയൊരു ശക്തിയാണ്.
സമാനമായി നമ്മുടെ ഐടി മേഖലയും വലിയ ഒരു ശക്തിയാണ്.
നേരത്തേ ഞാനിവിടെ വരികയും ഞങ്ങളുടെ സോഫ്റ്റുവെയറും നിങ്ങളുടെ ഹാര്‍ഡുവെയറും യോജിച്ചു പോകുമെങ്കില്‍ ലോകത്തു നമുക്ക് അത്ഭുതങ്ങള്‍ സൃഷ്ടിക്കാനാകും എന്ന് പറയുകയും ചെയ്തു.
ഇതുമാത്രമല്ല, നിര്‍മിതബുദ്ധി, ഇന്റര്‍നെറ്റ് ഓഫ് തിംഗ്‌സ്, ത്രിമാന അച്ചടി, റോബോട്ടിക്‌സ് തുടങ്ങി സാങ്കേതികവിദ്യാ മേഖലയിലെ പുതിയ കണ്ടുപിടുത്തങ്ങളിലൂടെ 4.0 വ്യവസായങ്ങളിലേക്ക് ഇന്ത്യ അതിവേഗം കുതിച്ചുകൊണ്ടിരിക്കുകയുമാണ്.
സമാനമായി, ഇലക്ട്രിക് ചാലകങ്ങളുടെ മേഖലയില്‍ ജപ്പാന്‍-ഇന്ത്യാ സഹകരണം രണ്ടു രാജ്യങ്ങള്‍ക്കും വളരെയധികം ലാഭകരമാണെന്ന് തെളിഞ്ഞു കഴിഞ്ഞു.
സുഹൃത്തുക്കളേ,
ഇതിനൊക്കെ പുറമേ അടിസ്ഥാനസൗകര്യ മേഖലയിലും മുമ്പൊരിക്കലുമില്ലാത്ത പ്രവര്‍ത്തനങ്ങളാണ് ഞങ്ങള്‍ ഇന്ത്യയില്‍ നടത്തുന്നത്.
അടുത്ത തലമുറ അടിസ്ഥാനസൗകര്യങ്ങളിലാണ് ഇപ്പോള്‍ ഞങ്ങളുടെ ഊന്നല്‍.
നൈപുണ്യം, വേഗത, തോത് എന്നിവ അടിത്തറയായ മല്‍സരാധിഷ്ഠിത സമ്പദ്ഘടന സൃഷ്ടിക്കുകയാണ് ഞങ്ങളുടെ ലക്ഷ്യം.
ഇത് യാഥാര്‍ത്ഥ്യമാക്കുന്നതിന് നിക്ഷേപ അന്തരീക്ഷം മെച്ചപ്പെടുത്താന്‍ ഞങ്ങള്‍ സ്ഥിരമായി ശ്രമിക്കുന്നു.
ഇന്ന്, ഈ വേദിയില്‍ നിന്ന് നിങ്ങളെല്ലാവരെയും ഞാന്‍ ക്ഷണിക്കുകയാണ്, ഇന്ത്യയില്‍ സൃഷ്ടിക്കപ്പെട്ടിട്ടുള്ള വിശാലമായ ബിസിനസ് സാധ്യതകളിലേക്ക്.
വിശാലമായ ഈ അവസരങ്ങള്‍ക്ക് ചില ഉദാഹരണങ്ങള്‍ കൂടി ഞാന്‍ നിങ്ങള്‍ക്കു നല്‍കാം.
– ഇന്ത്യയുടെ സമുദ്ര തീര മേഖലകളെ രാജ്യത്തിന്റെ മറ്റു മേഖലകളുമായി ബന്ധിപ്പിക്കുന്ന ഞങ്ങളുടെ സാഗര്‍മാല പദ്ധതി നിങ്ങള്‍ക്ക് മഹത്തായ ഒരു അവസരമാണ്.
– സ്മാര്‍ട് സിറ്റി പദ്ധതി വഴി നിരവധി പുതിയ അവസരങ്ങള്‍ സൃഷ്ടിക്കപ്പെട്ടിരിക്കുന്നു.
ഞങ്ങളുടെ അമ്പത് നഗരങ്ങളില്‍ മെട്രോ റെയില്‍ തുടങ്ങാന്‍ ഞങ്ങള്‍ ആഗ്രഹിക്കുന്നു.
– സമാനമായി, ഞങ്ങളുടെ റെയിലിന്റെയും റോഡിന്റെയും വികസനവും ആധുനീകരണവും ബൃഹത്തായതാണ്. .
ഞങ്ങള്‍ക്ക് നിരവധി അതിവേഗ ഇടനാഴികള്‍ നിര്‍മിക്കേണ്ടതുണ്ട്.
– നിലവിലുള്ള തുറമുഖങ്ങളുടെയും വിമാനത്താവളങ്ങളുടെയും ആധുനീകരണത്തിനൊപ്പം പുതിയ തുറമുഖങ്ങളും വിമാനത്താവളങ്ങളും ഞങ്ങളുടെ കാര്യപരിപാടിയിലുണ്ട്.
– ഉള്‍നാടന്‍ ജലഗതാഗതവും ഹരിതോര്‍ജ്ജവും ഞങ്ങളുടെ പുതിയ പ്രതിബദ്ധതയാണ്.
അതും നിങ്ങള്‍ക്ക് വന്‍തോതിലുള്ള അവസരം നല്‍കുന്നു.
– ഞങ്ങളുടെ ഉരുക്ക് ഉപയോഗം നിലവില്‍ വളരെ കുറവാണ്.
ഇരുമ്പാകട്ടെ ധാരാളമുണ്ട്.
ഇന്ത്യയില്‍ ഉന്നത ഗുണമേന്മയുള്ള ഉരുക്ക് ഉല്‍പ്പാദിപ്പിക്കാന്‍ ഞാന്‍ ആഗ്രഹിക്കുന്നു.
സുഹൃത്തുക്കളേ,
ഇന്ത്യയും ജപ്പാനും ജനാധിപത്യ മൂല്യങ്ങളെയും സ്വാതന്ത്ര്യത്തെയും ശക്തമായി പിന്തുണയ്ക്കുന്നവരാണ്.
മാത്രമല്ല, വികസനത്തിനു വേണ്ടിയുള്ള നമ്മുടെ സമീപനത്തിലും നയങ്ങളെക്കുറിച്ചുള്ള കാഴ്ചപ്പാടിലും നിരവധി സമാനതകളുണ്ട്.
അടിസ്ഥാനസൗകര്യത്തിനും ശേഷി വികസനത്തിനും അപ്പുറം മൂന്നാം രാജ്യങ്ങളിലെ ആരോഗ്യം, കൃഷി എന്നീ മേഖലകളില്‍ ജപ്പാനും ഇന്ത്യയും തമ്മില്‍ സഹകരണത്തിന്റെ ശക്തമായ സാധ്യതയുണ്ട്.
ആയതിനാല്‍, ഇന്‍ഡോ -പസഫിക്കോ, ഏഷ്യയോ ആഫ്രിക്കയോ ഏതുമാകട്ടെ നമ്മുടെ പങ്കാളിത്ത രാജ്യങ്ങളുടെ മുന്‍ഗണനകളെ അടിസ്ഥാനപ്പെടുത്തി ഇന്ത്യയും ജപ്പാനും മൂന്നാം രാജ്യങ്ങളുടെ വികസനത്തിലെ പങ്കാളിത്തം ശക്തിപ്പെടുത്തും.
അന്താരാഷ്ട്ര സൗരോര്‍ജ്ജ സഖ്യത്തിലേക്കുള്ള ജപ്പാന്റെ പ്രവേശത്തോടെ രണ്ടു രാജ്യങ്ങള്‍ക്കും ഇടയില്‍ മൂന്നാം രാജ്യങ്ങളിലെ സൗരോര്‍ജ്ജം, കാലാവസ്ഥാ വ്യതിയാനം എന്നീ വിഷയങ്ങളില്‍ പുതിയ പങ്കാളിത്ത വാതിലുകള്‍ തുറന്നിരിക്കുന്നു.
ആഫ്രിക്കയിലെ ഈ മേഖലകളില്‍ ഇന്ത്യയിലെയും ജപ്പാനിലെയും വ്യവസായികളുടെ സഹകരണം വര്‍ധിപ്പിക്കുന്നതിന് ഇന്ത്യയിലെയും ജപ്പാനിലെയും വ്യവസായ പ്രമുഖരുടെ ഫോറത്തിന്റെ ഇന്നത്തെ യോഗത്തില്‍ നിരവധി അംഗങ്ങള്‍ വളരെയധികം നല്ല ആശയങ്ങള്‍ അവതരിപ്പിച്ചതില്‍ എനിക്ക് സന്തോഷമുണ്ട്.
സുഹൃത്തുക്കളേ,
ഞാന്‍ എപ്പോഴും സംസാരിക്കുന്നത് കരുത്തുറ്റ ഇന്ത്യയെയും കരുത്തുറ്റ ജപ്പാനെയും കുറിച്ചാണ്.
ഇന്ത്യയോടുള്ള പ്രത്യേക താല്‍പര്യത്തിന് ജപ്പാന്റെ സംരംഭക സമൂഹത്തോട് ഈ അവസരത്തില്‍ ഞാന്‍ എന്റെ കൃതജ്ഞത രേഖപ്പെടുത്തുന്നു.
ഇന്ത്യയിലെ നിക്ഷേപത്തിന്റെ വേഗത വര്‍ധിപ്പിക്കുന്നതിന് നിങ്ങളെ എല്ലാവരെയും ഞാന്‍ ക്ഷണിക്കുന്നു.
ജപ്പാനും ഇന്ത്യയും തമ്മിലുള്ള വ്യാപാര ബന്ധങ്ങള്‍ കുടുതല്‍ ശക്തിപ്പെടുത്തുന്നതിന് നിങ്ങളെ സാധ്യമായ വഴികളിലെല്ലാം കഴിയുന്നത്ര സഹായിക്കും എന്ന് ഞാന്‍ ഉറപ്പ് നല്‍കുന്നു.
ഈ പരിപാടിയില്‍ പങ്കെടുത്ത നിങ്ങള്‍ക്കെല്ലാവര്‍ക്കും ഒരിക്കല്‍ക്കൂടി എന്റെ നന്ദി അറിയിക്കുന്നു.
നിങ്ങള്‍ക്ക് നന്ദി.
