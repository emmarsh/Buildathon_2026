സാമ്പത്തിക കുറ്റവാളികളെ സംബന്ധിച്ച ബില്‍, 2018 പാര്‍ലമെന്റില്‍ അവതരിപ്പിക്കാനുള്ള ധനകാര്യ മന്ത്രാലയത്തിന്റെ നിര്‍ദേശം പ്രധാനമന്ത്രി ശ്രീ.
നരേന്ദ്ര മോദിയുടെ അധ്യക്ഷതയില്‍ ചേര്‍ന്ന കേന്ദ്ര മന്ത്രിസഭാ യോഗം അംഗീകരിച്ചു.
ഇന്ത്യന്‍ നിയമം അനുസരിച്ചുള്ള നടപടിക്രമങ്ങളില്‍നിന്നു രക്ഷപ്പെടുന്നതിനായി ഇന്ത്യന്‍ കോടതികളുടെ അധികാരപരിധിക്കു പുറത്തു കഴിയുക എന്ന സാമ്പത്തിക കുറ്റവാളികളുടെ തന്ത്രത്തെ മറികടക്കാനുള്ള വ്യവസ്ഥ ബില്ലില്‍ ഉള്‍പ്പെടുത്തിയിട്ടുണ്ട്.
നൂറു കോടിയിലേറെ രൂപ ഉള്‍പ്പെട്ട കേസുകള്‍ ബില്ലിന്റെ പരിധിയില്‍ വരും.
ഫലം:
തങ്ങള്‍ക്കെതിരെ ഉയര്‍ത്തപ്പെട്ടിട്ടുള്ള കുറ്റങ്ങളുടെ വിചാരണയ്ക്കായി ഇന്ത്യയിലേക്കു മടങ്ങാന്‍ രാജ്യം വിട്ട സാമ്പത്തിക കുറ്റവാളികള്‍ നിര്‍ബന്ധിതരായിത്തീരുകയും അതുവഴി അവര്‍ രാജ്യത്തെ നിയമത്തിനു വഴങ്ങേണ്ടിവരുന്ന സാഹചര്യം സംജാതമാവുകയും ചെയ്യും.
ഇത്, ഒളിച്ചുകടന്ന സാമ്പത്തിക കുറ്റവാളികളില്‍നിന്ന് അവര്‍ തിരിച്ചടയ്ക്കാന്‍ വീഴ്ച വരുത്തിയ തുകകള്‍ പിടിച്ചെടുക്കാന്‍ ബാങ്കുകള്‍ക്കും മറ്റു ധനകാര്യ സ്ഥാപനങ്ങള്‍ക്കും അവസരം നല്‍കുകയും അതുവഴി അത്തരം സ്ഥാപനങ്ങളുടെ സാമ്പത്തികസ്ഥിതി മെച്ചപ്പെടുത്തുന്നതിനു സഹായകമായിത്തീരുകയും ചെയ്യും.
ഇന്ത്യയിലോ വിദേശത്തോ ഉള്ള സ്വത്ത് അതിവേഗം കണ്ടുകെട്ടാന്‍ പ്രത്യേക സംവിധാനം രൂപീകരിക്കുന്നത്, ഒളിച്ചോടിയവര്‍ അവരുടെ പേരിലുള്ള കുറ്റങ്ങള്‍ സംബന്ധിച്ച് ഇന്ത്യയിലെ കോടതികള്‍ക്കു മുമ്പില്‍ വിശദീകരിക്കാനായി മടങ്ങിവരാന്‍ നിര്‍ബന്ധിതരാകും.
ബില്ലിന്റെ സവിശേഷതകള്‍:
ഒരു വ്യക്തി സാമ്പത്തിക കുറ്റം നടത്തി ഒളിച്ചോടിയ വ്യക്തിയാണെന്നു പ്രഖ്യാപിക്കുന്നതിനായി പ്രത്യേക കോടതി മുമ്പാകെയുള്ള അപേക്ഷ.
ഒളിച്ചോടുന്ന സാമ്പത്തിക കുറ്റവാളിയുടെ സ്വത്ത് കണ്ടുകെട്ടല്‍.
സാമ്പത്തിക കുറ്റം നടത്തി ഒളിച്ചോടിയെന്ന് ആരോപിക്കപ്പെടുന്ന വ്യക്തിക്കു പ്രത്യേക കോടതിയുടെ നോട്ടീസ് അയക്കല്‍.
ഒളിച്ചോടിയ സാമ്പത്തിക കുറ്റവാളിയായി പ്രഖ്യാപിക്കപ്പെട്ട വ്യക്തിയുടെ, കേസില്‍ ഉള്‍പ്പെട്ട വസ്തുവകകള്‍ കണ്ടുകെട്ടല്‍.
ബിനാമി സ്വത്ത് ഉള്‍പ്പെടെ അത്തരം വ്യക്തികള്‍ക്ക് ഇന്ത്യയിലോ വിദേശത്തോ ഉള്ള വസ്തുവകകള്‍ കണ്ടുകെട്ടല്‍.
മറ്റുള്ളവര്‍ ഉയര്‍ത്തുന്ന അവകാശവാദങ്ങളെ ചോദ്യം ചെയ്യുന്നതിനുള്ള അവസരം ഒളിച്ചോടിയ സാമ്പത്തിക കുറ്റവാളിക്ക് ഉണ്ടായിരിക്കില്ല.
നിയമപ്രകാരം പിടിച്ചെടുത്ത വസ്തുവകകള്‍ നിയന്ത്രിക്കുന്നതിനും വിറ്റൊഴിവാക്കുന്നതിനും ഒരു ഭരണകര്‍ത്താവിനെ നിയോഗിക്കും.
ഒളിച്ചോടിയ സാമ്പത്തിക കുറ്റവാളിയായി പ്രഖ്യാപിക്കാനുള്ള നടപടികള്‍ തുടരവേ, കുറ്റം ആരോപിക്കപ്പെടുന്ന വ്യക്തി തിരിച്ചെത്തി അധികാരപ്പെട്ട കോടതി മുമ്പാകെ ഹാജരാകുന്ന പക്ഷം തുടര്‍നടപടികള്‍ ഉണ്ടാവില്ല.
അഭിഭാഷകന്‍ മുഖേന വാദങ്ങള്‍ കേള്‍ക്കുക, മറുപടി നല്‍കാന്‍ സമയം അനുവദിക്കുക, ഇന്ത്യയിലോ വിദേശത്തോ കഴിയുന്ന കുറ്റാരോപിതര്‍ക്കു സമന്‍സ് നോട്ടീസ് അയക്കുക, ഹൈക്കോടതിയില്‍ അപ്പീല്‍ നല്‍കാനുള്ള അവസരം തുടങ്ങിയ ഭരണഘടനാപരമായ എല്ലാ സംരക്ഷണവും ഉറപ്പുവരുത്തിയിട്ടുണ്ട്.
അതിലുപരി, നിയമപ്രകാരം പിടിച്ചെടുത്ത വസ്തുവകകള്‍ സംരക്ഷിക്കുന്നതിനും വിറ്റൊഴിവാക്കുന്നതിനും ഒരു ഭരണകര്‍ത്താവിനെ നിയോഗിക്കും.
നടപ്പാക്കുന്നതിനുള്ള നയവും ലക്ഷ്യങ്ങളും:
നിലവിലുള്ള നിയമത്തിലെ അപര്യാപ്തതകള്‍ പരിഹരിക്കുന്നതിനും ഇന്ത്യന്‍ കോടതികളുടെ അധികാര പരിധിക്കു പുറത്തു കഴിയുക വഴി ഇന്ത്യന്‍ നിയമപ്രകാരമുള്ള നടപടികളില്‍നിന്നു സാമ്പത്തിക കുറ്റവാളികള്‍ രക്ഷപ്പെടുന്ന സാഹചര്യം ഇല്ലാതാക്കുന്നതിനുമാണ് ബില്‍ മുന്നോട്ടുവെക്കപ്പെട്ടിട്ടുള്ളത്.
ഒരു വ്യക്തിയെ ഒളിച്ചോടിയ സാമ്പത്തിക കുറ്റവാളിയായി പ്രഖ്യാപിക്കുന്നതിനായി ഒരു കോടതി (സാമ്പത്തിക തട്ടിപ്പ് നിരോധന നിയമം, 2002നു കീഴിലുള്ള പ്രത്യേക കോടതി) രൂപീകരിക്കുന്നതിനു ബില്ലില്‍ വ്യവസ്ഥയുണ്ട്.
രേഖപ്പെടുത്തപ്പെട്ട കുറ്റത്തിന് അറസ്റ്റ് വാറന്റ് പ്രഖ്യാപിക്കപ്പെട്ട ശേഷം ഇന്ത്യ വിട്ടവരോ നേരത്തേ മുതല്‍ വിദേശത്തു കഴിഞ്ഞുവരികയും എന്നാല്‍, ഇന്ത്യയില്‍ ഉടലെടുത്ത ക്രിമിനല്‍ കേസില്‍ ഹാജരാകാതിരിക്കുകയും ചെയ്യുന്നവരോ ആണ് ഒളിച്ചോടിയ സാമ്പത്തിക കുറ്റവാളിയായി കണക്കാക്കപ്പെടുക.
പുതിയ ബില്ലിന് അനുബന്ധമായി ചേര്‍ത്തിട്ടുള്ള കുറ്റങ്ങളില്‍പ്പെടുന്ന കുറ്റങ്ങള്‍ക്കാണ് ഇതു ബാധകമായിരിക്കുക.
കോടതികളുടെ ജോലിഭാരം അമിതമാകരുതെന്ന ഉദ്ദേശ്യത്തോടെ, നൂറു കോടിയിലേറെ രൂപയുടെ വെട്ടിപ്പു സംശയിക്കുന്ന കേസുകള്‍ മാത്രമേ ബില്ലിന്റെ അധികാരപരിധിയില്‍ ഉള്‍പ്പെടുത്തിയിട്ടുള്ളൂ.
പശ്ചാത്തലം:
ക്രിമിനല്‍ നടപടിക്രമങ്ങള്‍ നേരിടുന്നതിനിടയിലോ അല്ലെങ്കില്‍ നടപടികള്‍ വരുമെന്നു മുന്‍കൂട്ടിക്കണ്ടോ സാമ്പത്തിക കുറ്റവാളികള്‍ രാജ്യം വിടുന്ന സാഹചര്യങ്ങള്‍ ഏറെയാണ്.
ഇത്തരം കുറ്റവാളികള്‍ ഇന്ത്യന്‍ കോടതികളില്‍ ഹാജാരാകാത്തതു സൃഷ്ടിക്കുന്ന പ്രത്യാഘാതങ്ങളും ഏറെയാണ്.
ഒന്നാമതായി, ക്രിമിനല്‍ കേസന്വേഷണത്തിനു തിരിച്ചടിയാകുന്നു.
രണ്ടാമതായി, കോടതിയുടെ വിലപ്പെട്ട സമയം നഷ്ടപ്പെടാന്‍ ഇടയാക്കുന്നു.
മൂന്നാമതായി, ഇന്ത്യന്‍ നിയമത്തെ താഴ്ത്തിക്കെട്ടുന്നു.
ഇതിലുപരി, ഇത്തരം കേസുകളില്‍ മിക്കതിലും ബാങ്ക് വായ്പ തിരിച്ചടയ്ക്കാത്ത സാഹചര്യമുണ്ടെന്നതിനാല്‍ ബാങ്കുകളുടെ സാമ്പത്തിക സ്ഥിതി മോശമാകാന്‍ ഇടവരുത്തുന്നു.
ഇത്തരം കുറ്റങ്ങളുടെ ഗൗരവം കണക്കിലെടുക്കുമ്പോള്‍ വ്യക്തമാകുന്നതു തട്ടിപ്പുകാരെ പിടികൂടാന്‍ നിലവിലുള്ള നിയമങ്ങള്‍ അപര്യാപ്തമാണെന്നാണ്.
അതിനാല്‍, ഫലപ്രദവും കാലവിളംബമില്ലാതെ നടപ്പാക്കപ്പെടുന്നതും ഭരണഘടനയ്ക്കു വിധേയവുമായ സംവിധാനം അനിവാര്യമാണ്.
ഐക്യരാഷ്ട്രസഭയുടെ അഴിമതിക്കെതിരെയുള്ള കണ്‍വെന്‍ഷന്‍ (2011ല്‍ ഇന്ത്യ അംഗീകരിച്ചത്) വ്യവസ്ഥകള്‍ പ്രകാരം അഴിമതിക്കേസുകളില്‍ കുറ്റകൃത്യത്തിന്റെ പരിധിയില്‍ വരാത്ത സ്വത്തുകള്‍ കണ്ടുകെട്ടാവുന്നതാണ്.
ഈ ആശയം ബില്ലില്‍ ഉള്‍പ്പെടുത്തിയിട്ടുണ്ട്.
മേല്‍ സാഹചര്യം ചൂണ്ടിക്കാട്ടി, രാജ്യം വിടുന്ന സാമ്പത്തിക കുറ്റവാൡകള്‍ ബന്ധപ്പെട്ട നീതിനിര്‍വഹണ സ്ഥാപനം മുമ്പാകെ ഹാജരാകുന്നതുവരെ സ്വത്തുക്കള്‍ കണ്ടുകെട്ടാന്‍ നിയമഭേദഗതിയോ അവശ്യമെങ്കില്‍ പുതിയം നിയമം തന്നെയോ കൊണ്ടുവരാന്‍ ആലോചിക്കുന്നുവെന്നു 2017-18ലെ ബജറ്റില്‍ ഗവണ്‍മെന്റ് വ്യക്തമാക്കിയിരുന്നു.
