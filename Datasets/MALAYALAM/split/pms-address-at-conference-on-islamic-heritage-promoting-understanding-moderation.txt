ജോര്‍ദാന്‍ മഹാരാജ് ജനാബ് അബ്ദുള്ള ഇബന്‍ അല്‍ ഹുസൈന്‍, ഇവിടെ സന്നിഹിതരായിരിക്കുന്ന ആദരണീയ വ്യക്തികളെ, മത പണ്ഡിതരെ, മുതിര്‍ന്ന നേതാക്കളെ, വിശിഷ്ഠാതിഥികളെ,
ഇന്ത്യയിലെ തെരഞ്ഞെടുക്കപ്പെട്ട ചുരുക്കം നേതാക്കളും മത പണ്ഡിതരും പങ്കെടുക്കുന്ന ഇന്നത്തെ ഈ യോഗത്തില്‍ ആദരണീയനായ ജോര്‍ദാന്‍ രാജാവ് സന്നിഹിതനായിരിക്കുന്നു എന്നത് എനിക്ക് അനല്‍പമായ ആഹ്ലാദത്തിനു വക നല്കുന്ന സംഗതിയാണ്.
മഹാരാജാവിനെ കുറിച്ച് പറയുവാന്‍ എനിക്കു വാക്കുകളില്ല.
ഇസ്ലാമിന്റെ യഥാര്‍ത്ഥ സങ്കല്‍പം, ലോകത്തിനു മുന്നില്‍ അവതരിപ്പിക്കുന്നതില്‍ അങ്ങു വഹിക്കുന്ന സുപ്രധാന പങ്ക് വാക്കുകള്‍ കൊണ്ട് വിവരിക്കുക പ്രയാസമാണ്.
അത് അനുഭവിക്കാനേ സാധിക്കൂ.
ശ്രേഷ്ഠനായ ഗാസി രാജകുമാരന്റെ ഇപ്പോള്‍ ഇവിടെ ചര്‍ച്ച ചെയ്യപ്പെട്ട പുസ്തകം എഴുതപ്പെട്ടത്, ജോര്‍ദാനില്‍ അങ്ങ് നേതൃത്വം നല്കുന്ന പ്രവര്‍ത്തനങ്ങളില്‍ നിന്ന് ഊര്‍ജ്ജം സ്വീകരിച്ചാണ്.
ജിജ്ഞാസുക്കളായ ആളുകള്‍ക്ക് ഇസ്ലാമിനെ മനസ്സിലാക്കാന്‍ ഈ പുസതകം വളരെ സഹായകമാകുമെന്നും ലോകമെമ്പാടുമുള്ള ചെറുപ്പക്കാര്‍ ഈ പുസ്തകം വായിക്കുമെന്നും ഞാന്‍ വിശ്വസിക്കുന്നു.
എന്റെ അഭ്യര്‍ഥന സ്വീകരിക്കാന്‍ അങ്ങു പ്രദര്‍ശിപ്പിച്ച താല്‍പര്യം വ്യക്തമാക്കുന്നത് ഇന്ത്യയോടും ഇവിടുത്തെ ജനങ്ങളോടുമുള്ള അങ്ങയുടെ സ്‌നേഹമാണ്.
യുവര്‍ മജസ്റ്റി,
അങ്ങയുടെ രാജ്യമായ ജോര്‍ദാന്‍ ഞങ്ങളുടെ സുഹൃദ്‌രാജ്യമാണ്.
ഞങ്ങളുടെ പുരാതന കൃതികളിലും മതഗ്രന്ഥങ്ങളിലും തെളിഞ്ഞു നില്‍ക്കുന്ന പേരാണത്.
പ്രവാചകരിലൂടെയും വിശുദ്ധരിലൂടെയും ദൈവത്തിന്റെ സന്ദേശം സമഗ്രലോകത്തിനും വെളിവായ വിശുദ്ധ ദേശത്താണ് ജോര്‍ദാന്‍ സ്ഥിതി ചെയ്യുന്നത്.
യുവര്‍ മജസ്റ്റി,
അങ്ങ് വളരെ വിവേകശാലിയാണ്.
ഇന്ത്യയ്ക്കു സുപരിചിതനാണ്.
പ്രധാന ലോക മതങ്ങളെല്ലാം വളര്‍ന്നത് ഇന്ത്യയുടെ പിള്ളത്തൊട്ടിലിലാണ് എന്ന് അങ്ങേയ്ക്ക് നന്നായി അറിയാമല്ലോ.
ലോകത്തിലെ എല്ലാ മതങ്ങളും വര്‍ഗ്ഗങ്ങളും പുഷ്ടി പ്രാപിച്ചത് ഇന്ത്യന്‍ മണ്ണിലാണ്.
അവര്‍ ശ്വസിച്ചത് ഇവിടുത്തെ വായുവാണ്.
അവര്‍ക്ക് ജീവന്‍ കിട്ടിയത് ഇവിടെയാണ്.
2500 വര്‍ഷങ്ങള്‍ക്കു മുമ്പ് ഇവിടെ അവതരിച്ച ശ്രീബുദ്ധനായാലും കഴിഞ്ഞ നൂറ്റാണ്ടില്‍ ഇവിടെ ജീവിച്ച മഹാത്മാ ഗാന്ധിയായാകട്ടെ.
ലോകമെമ്പാടും സ്‌നേഹത്തിന്റെയും ശാന്തിയുടെയും സൗരഭ്യം പരന്നത് ഇന്ത്യ എന്ന ഉദ്യാനത്തില്‍ നിന്നാണ്.
ഈ സന്ദേശത്തിന്റെ സാന്ത്വന സ്പര്‍ശമാണ് ലോകത്തിന്റെ മുറിവുകള്‍ക്ക് തൈലമായത്.
മതത്തെയും തത്വശാസ്ത്രത്തെയും നോക്കിയാല്‍ ഇതേ സന്ദേശത്തിന്റെ സ്ഫുലിംഗം കൊണ്ട് ഹൃദയങ്ങളെ ജ്വലിപ്പിക്കുന്ന ഇന്ത്യയുടെ മനസ് കാണാം.
ഓരോ കണികയിലും ദൈവത്തിന്റെ മഹത്വം പ്രതിഫലിക്കുന്നതു കാണാം.
യുവര്‍ മജസ്റ്റി,
പഴയ കാലത്ത് ഇന്ത്യയുടെ തലസ്ഥാനമായ ഡല്‍ഹി ഇന്ദ്രപ്രസ്ഥം എന്നാണ് അറിയപ്പെട്ടിരുന്നത്.
സൂഫികളുടെ ദര്‍ശനം പോലും ഇവിടെ ഈ മണ്ണില്‍ ആഴത്തില്‍ വേരോടിയിരുന്നു.
അല്‍പം മുമ്പ് ഇവിടെ പരാമര്‍ശിക്കപ്പെട്ട മഹാ സൂഫി വര്യനായ ഹസ്രത്ത് നിസാമുദ്ദിന്‍ ഔലിയയുടെ കബറിടം സ്ഥിതി ചെയ്യുന്നത് ഇവിടെ അടുത്താണ്.
ഡല്‍ഹി എന്ന പേരിന്റെ ഉല്‍പ്പത്തി തന്നെ ദലീജ് എന്ന പദത്തില്‍ നിന്നാണ്.
ഗംഗ, യമുന എന്ന രണ്ടു മഹാനദികളുടെ പാദപീഠമായ ഈ ഭൂമിയാണ് ഇന്ത്യയുടെ സമ്മിശ്രമായ ഗംഗാ യമുനാ നദീതട സംസ്‌കാരത്തിന്റെ കവാടം.
പൗരാണിക ഭാരതീയ ദര്‍ശനവും, സൂഫി വിശുദ്ധരുടെ സ്‌നേഹവും മാനവികതയുമാണ് ഇവിടെ നിന്ന് മനുഷ്യരാശിയുടെ അടിസ്ഥാന ഐക്യത്തിന്റെ സന്ദേശം നല്കിയത്.
മാനവരാശിയുടെ ഈ ഐക്യവികാരമാണ് ലോകം ഒരു കുടുംബം (വസുധൈവ കുടുംബകം) എന്ന ദര്‍ശനം ഇന്ത്യയ്ക്ക് നല്‍കിയത്.
ലോകം ഒരൊറ്റ കുടുംബമാണ് എന്ന സങ്കല്‍പത്തില്‍ ഇന്ത്യയും ഇന്ത്യന്‍ ജനതയും വിശ്വപൗരത്വം സ്ഥാപിച്ചെടുത്തു എന്നതാണ് ഇതിന്റെ അര്‍ത്ഥം.സംസ്‌കാരവും സാമൂഹിക വൈവിധ്യവും നാനാത്വവും ഞങ്ങളുടെ കാഴ്ചപ്പാടിലെ വിശാലതയും യുഗങ്ങളായി ഇന്ത്യയുടെ തനിമയെ അനുസ്മരിപ്പിക്കുന്നു.
ഇത് ഇന്ത്യയുടെ മികവിന്റെ മുദ്രയായി നിലകൊള്ളുന്നു.
ഏതു ഭാഷ സംസാരിക്കുന്നവനെന്നോ, ക്ഷേത്രത്തില്‍ വിളക്കു തെളിക്കുന്നവനെന്നോ, മോസ്‌കില്‍ നിസ്‌കരിക്കുന്നവനെന്നോ, പള്ളിയില്‍ പ്രാര്‍ത്ഥിക്കുന്നവനെന്നോ, ഗുരുദ്വാരയില്‍ ഷബാദ് പാരായണം ചെയ്യുന്നവനെന്നോ വ്യത്യാസമില്ലാതെ ഓരോ ഇന്ത്യക്കാരനും സമ്പന്നമായ ഞങ്ങളുടെ പൈതൃകത്തിന്റെ വൈവിധ്യത്തില്‍ അഭിമാനിക്കുന്നു.
യുവര്‍ മജസ്റ്റി,
ഇപ്പോള്‍ ഇന്ത്യയില്‍ നിറങ്ങളുടെ ഉത്സവം ആഘോഷിക്കുകയാണ്.
ബുദ്ധ പാരമ്പര്യമനുസരിച്ചുള്ള നവ വത്സരം ഏതാനും ദിവസം മുമ്പാണ് ആരംഭിച്ചത്.
രാജ്യം മുഴുവന്‍ ഈ മാസം അവസാനം ദുഖവെള്ളി ആചരിക്കും.
ഏതാനും ആഴ്ചകള്‍ കഴിഞ്ഞാല്‍ ഞങ്ങള്‍ ശ്രീബുദ്ധന്റെ ജന്മദിനം ആഘോഷിക്കും.
അതെ തുടര്‍ന്ന് പുണ്യമാസമായ റംസാന്‍ വരും, അതിന്റെ അവസാനം സമാഗതമാകുന്ന ഈദുള്‍ ഫിത്തര്‍ അഥവ ചെറിയ പെരുന്നാള്‍ ത്യാഗത്തിന്റെയും പരസ്പര സാഹോദര്യത്തിന്റെയും സന്ദേശം ഞങ്ങളെ ഓര്‍മ്മിപ്പിക്കും.
സമാധാനത്തിന്റെയും ഐക്യത്തിന്റെയും സന്ദേശവുമായി ഇന്ത്യയില്‍ ആഘോഷിക്കപ്പെടുന്ന ഏതാനും ഉത്സവങ്ങളുടെ ഉദാഹരണങ്ങളാണ് ഇവ.
സുഹൃത്തുക്കളെ,
ലോകത്തിലെ ഏറ്റവും വലിയ ജനാധിപത്യ രാജ്യമായ ഇന്ത്യയില്‍ ജനാധിപത്യം ഒരു രാഷ്ട്രീയ സംവിധാനമല്ല, മറിച്ച് അത് ഐക്യത്തിന്റെയും സമത്വത്തിന്റെയും വൈവിധ്യത്തിന്റെയും മൗലിക അടിസ്ഥാനമാണ്.
നൂറ്റാണ്ടുകളായുള്ള ഞങ്ങളുടെ നാനാത്വത്തിന്റെ ആഘോഷമാണ് ഇന്ത്യന്‍ ജനാധിപത്യം.
ഓരോ ഇന്ത്യക്കാരനും രാജ്യത്തിന്റെ മഹത്തായ ഭൂതകാലത്തെ ആദരിക്കുന്നത്, വര്‍ത്തമാന കാലത്തില്‍ വിശ്വസിക്കുന്നത്, ഭാവിയില്‍ പ്രതീക്ഷ അര്‍പ്പിക്കുന്നത് ഈ ശക്തി മൂലമാണ്.
സുഹൃത്തുക്കളെ,
അനിശ്ചിതത്വങ്ങളും ആശങ്കകളും അക്രമവും തിന്മകളും നിറഞ്ഞ, ഇന്നത്തെ ലോകത്തില്‍ ഭീകരപ്രവര്‍ത്തനങ്ങള്‍, തീവ്രവാദം തുടങ്ങിയ ഉയര്‍ത്തുന്ന വെല്ലുവിളികളെ അഭിമുഖീകരിക്കാന്‍ സമ്പന്നമായ ഈ പാരമ്പര്യത്തിന്റെ വൈവിധ്യം നല്‍കുന്ന പിന്തുണ അത്യാവശ്യമാണ്.
നമ്മുടെ പൈതൃകവും മൂല്യങ്ങളും നമ്മുടെ മതങ്ങള്‍ നല്‍കുന്ന സന്ദേശവും അവയുടെ തത്വങ്ങളും ആണ് അക്രമവും ഭീകരവാദവും പോലുള്ള വെല്ലുവിളികളെ അതിജീവിക്കാന്‍ നാം ഉപയോഗിക്കുന്ന ശക്തിക്ക് ആധാരം.
സുഹൃത്തുക്കളെ,
മനുഷ്യത്വത്തിനെതിരെ കിരാതമായ ആക്രമണങ്ങള്‍ നടത്തുന്നവര്‍, അവര്‍ നിലകൊള്ളുന്നു എന്നവകാശപ്പെടുന്ന മതത്തിന് വരുത്തുന്ന നാശം ഒരുപക്ഷെ മനസിലാക്കുന്നില്ല എന്നതാണ് സത്യം.
ഭീകരതയ്‌ക്കെതിരെ, തീവ്രവാദത്തിനെതിരെയുള്ള നീക്കം ഒരു പ്രത്യേക വിഭാഗത്തിനു എതിരെയല്ല.
നമ്മുടെ യുവ തലമുറയെ വഴിതെറ്റിക്കുകയും നിരപരാധികള്‍ക്കെതിരെ അക്രമങ്ങള്‍ നടത്താന്‍ അവരെ പ്രേരിപ്പിക്കുകയും ചെയ്യുന്ന മനസ്ഥിതിക്കെതിരെയാണ് അത്.
യുവര്‍ മജസ്റ്റി,
എല്ലാവരുടെയും പുരോഗതിക്കായി എല്ലാവരെയും ഉള്‍ക്കൊള്ളാനാണ് ഞങ്ങളുടെ പരിശ്രമം.
കാരണം ഈ രാജ്യത്തിന്റെ മുഴുവന്‍ ഭാഗധേയവും ഓരോ പൗരന്റെയും അഭിവൃദ്ധിയുമായി ബന്ധപ്പെട്ടിരിക്കുന്നു.
കാരണം ഈ രാജ്യത്തിന്റെ സന്തോഷം എല്ലാവരുടെയും സന്തോഷമാണ്.
മാന്യരെ,
ഭാവി തലമുറയ്ക്കു വഴികാണിക്കാന്‍ എത്രത്തോളും തീവ്രതയും പ്രതിബദ്ധതയുമാണ് നിങ്ങള്‍ക്കുള്ളത് എന്നതിന്റെ സൂചനയാണ് നിങ്ങള്‍ ഇത്രയധികം പേരുടെ ഇവിടുത്തെ സാന്നിധ്യം.
യുവജനങ്ങളുടെ അഭിവൃദ്ധിക്കു മാത്രമല്ല, അവരെ മാനുഷിക മൂല്യങ്ങള്‍ പഠിപ്പിക്കുന്നതിലും നിങ്ങള്‍ ഊന്നല്‍ നല്‍കുന്നു എന്നതിന്റെ പ്രതീകം കൂടിയാണ് ഇത്.
മുസ്ലിം യുവാക്കളുടെ ഒരു കൈയില്‍ ഖുറാനും മറു കൈയില്‍ കമ്പ്യൂട്ടറും നിങ്ങള്‍ കാണുമ്പോള്‍ മാത്രമാണ് സമഗ്രമായ ആഹ്ലാദവും വികസനവും സാധ്യമാവുക.
മതത്തിന്റെ സത്ത ഒരിക്കലും മനുഷ്യത്വരഹിതമാകില്ല.
മാനുഷിക മൂല്യങ്ങള്‍ ഉയര്‍ത്തിപ്പിടിക്കുന്നതിനു മാത്രമാണ് എല്ലാ വിഭാഗങ്ങളും എല്ലാ വിശ്വാസ സമൂഹങ്ങളും എല്ലാ പാരമ്പര്യങ്ങളും നിലനില്‍ക്കുന്നതു പോലും.
അതിനാല്‍ നിങ്ങളുടെ യുവാക്കളെ ഇസ്ലാമിലെ മനുഷ്യത്വവുമായി ബന്ധിപ്പിക്കുക, മറ്റുള്ളവരുടെ പുരോഗതിക്കായി ആധുനിക ശാസ്ത്രത്തെ ഉപയോഗിക്കാന്‍ അവരെ പ്രേരിപ്പിക്കുക എന്നതാണ് ഇന്നിന്റെ ആവശ്യം.
യുവര്‍ മജസ്റ്റി,
അങ്ങയുടെ നേതൃത്വത്തില്‍ സ്വീകരിച്ചിരിക്കുന്ന നടപടികള്‍ ക്രൂരതയുടെ അഗ്നിയെ നിയന്ത്രിച്ചു നിര്‍ത്തുന്നതില്‍ അങ്ങേയറ്റം സഹായകമായി.
അമാന്‍ പ്രഖ്യാപനത്തില്‍ ഒപ്പു വച്ചവരില്‍ രണ്ടു പേര്‍ ഇന്ത്യക്കാരാണ് എന്നത് ഞങ്ങള്‍ക്ക് വലിയ സന്തോമുള്ള കാര്യമാണ്.
അവര്‍ ഇപ്പോള്‍ ഇവിടെ ഉണ്ട്.
അങ്ങയെപോലെ സ്വാധീനമുള്ള നേതാക്കളുടെ സഹായത്തോടെ, ഉത്തരവാദിത്വമുള്ള ബോധവല്‍ക്കരണം സൃഷ്ടിക്കുവാനും മുഴുവന്‍ മനുഷ്യരാശിക്ക് പാത കാണിക്കുവാനുമാണ് ജോര്‍ദാനെ പോലെയുള്ള സ്‌നേഹിതരുടെ, മത വിഭാഗത്തിലെ നേതാക്കളുടെ, സഹകരണത്തോടെ ഞങ്ങള്‍ പരിശ്രമിക്കുന്നത്.
ഇന്ന് അങ്ങയുടെ ഇവിടുത്തെ സാന്നിധ്യം ഞങ്ങളുടെ പരിശ്രമങ്ങള്‍ക്കു കൂടുതല്‍ ശക്തി പകരാന്‍ കാരണമായിട്ടുണ്ട്.
പുനര്‍ മൗലികവത്ക്കരണത്തിനായുള്ള അങ്ങയുടെ പരിശ്രമങ്ങളില്‍ അങ്ങേയ്‌ക്കൊപ്പം നടക്കാന്‍ ഞങ്ങള്‍ ആഗ്രഹിക്കുന്നു.
ഈ ഉറപ്പ് ആവര്‍ത്തിക്കുവാന്‍ ഇന്ത്യയിലെ ആയിരത്തിലധികം ഉലമാക്കളും മത നേതാക്കളും ഇവിടെ ഇപ്പോള്‍ സന്നിഹിരായിട്ടുണ്ട്.
അവര്‍ ഇവിടെ സന്നിഹിതരായതുകൊണ്ട് അവര്‍ അങ്ങയുടെ ചിന്തകള്‍ പങ്കു വയ്ക്കുന്നു.
ഇതിലൂടെ അങ്ങയുടെ നേതൃത്വത്തില്‍ നിന്ന് മാര്‍ഗ്ഗനിര്‍ദ്ദേശവും ആത്മ ധൈര്യവും നേടുന്നു.
ഇവിടേയ്ക്കുള്ള എന്റെ ക്ഷണം സ്വീകരിച്ചതിന് ഞാന്‍ അങ്ങയോട് അതീവ കൃതജ്ഞതയുള്ളവനാണ്.
മാന്യരെ ,
ഈ ചടങ്ങില്‍ പങ്കെടുക്കാന്‍ എത്തിയതിന് ഞാന്‍ നിങ്ങള്‍ക്കു നന്ദി പറയുന്നു.
നിങ്ങള്‍ക്കു വളരെ നന്ദി.
