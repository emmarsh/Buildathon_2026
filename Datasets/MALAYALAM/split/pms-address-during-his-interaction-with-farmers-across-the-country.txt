നമസ്‌തേ, എന്റെ കര്‍ഷക സഹോദരീ സഹോദരന്മാരേ.
നമ്മളുമായി ബന്ധപ്പെട്ടിരിക്കുന്ന, 600 കാര്‍ഷിക ശാസ്ത്ര കേന്ദ്രങ്ങള്‍ ( കെവികെകള്‍) മുഖേനയും രാജ്യമെമ്പാടുമുള്ള വിവിധ ഗ്രാമങ്ങളില്‍ പടര്‍ന്നുകിടക്കുന്ന രണ്ടു ലക്ഷത്തിലധികം പൊതുസേവന കേന്ദ്രങ്ങള്‍ മുഖേനയും നമ്മോട് ചേര്‍ന്നു നില്‍ക്കുന്ന നമ്മുടെ കര്‍ഷക സഹോദരീ സഹോദരന്മാരുടെ അനുഭവങ്ങള്‍ നേരിട്ടു മനസ്സിലാക്കാന്‍ ലഭിച്ച ഈ അപൂര്‍വ അവസരം എന്നെ സംബന്ധിച്ച് ഇന്നു മഹത്തായ ആഹ്ലാദത്തിന്റേതാണ്.
നിങ്ങള്‍ ഈ കാര്യത്തിനുവേണ്ടി സമയമെടുത്തു, നിങ്ങളവിടെ അത്യന്തം ആഹ്ലാദരകരമായ ഒരു അന്തരീക്ഷത്തില്‍ ഇരിക്കുന്നു, നിങ്ങളുടെ മുഖങ്ങളിലെ പുഞ്ചിരിയും നിങ്ങളുടെ ആവേശവും ശ്രദ്ധയും എനിക്കെന്റെ ടിവി സ്‌ക്രിനില്‍ കാണാം.
ഇന്നെനിക്കൊരു വലിയ ആഹ്ലാദമാണ് അത് തരുന്നത്.
കര്‍ഷകര്‍ നമ്മെ ഊട്ടുന്നു, ജനങ്ങള്‍ക്ക് ആഹാരം നല്‍കുന്നു, അവര്‍ കാലികള്‍ക്ക് തീറ്റയും എല്ലാ വ്യവസായങ്ങള്‍ക്കും അസംസ്‌കൃതവസ്തുക്കളും നല്‍കുന്നു.
രാജ്യത്തിനു ഭക്ഷ്യസുരക്ഷ നല്‍കുന്നതിന്റെ പരിപൂര്‍ണ ഖ്യാതി നമ്മുടെ കര്‍ഷക സഹോദരീ സഹോദരന്മാര്‍ക്ക് അവകാശപ്പെട്ടതാണ്.
ഭക്ഷ്യധാന്യങ്ങളുടെ കാര്യത്തില്‍ രാജ്യത്തെ സ്വയം പര്യാപ്തമാക്കുന്നതിന് നമ്മുടെ കര്‍ഷകര്‍ നടത്തുന്നത് കഠിനാധ്വാനമാണ്.
ഇതിനിടയില്‍ സ്വന്തം വികസനകാര്യത്തില്‍ കര്‍ഷകര്‍ പിന്നാക്കം പോവുകയും ചെയ്യുന്നു.
തുടക്കം മുതല്‍ത്തന്നെ കര്‍ഷകര്‍ക്ക് സ്വന്തം രംഗത്ത് വേണ്ടത്ര പരിഗണന ലഭിച്ചിട്ടില്ല.
ഇതില്‍ മാറ്റം കൊണ്ടുവരാന്‍ തുടര്‍ച്ചയായതും ശാസ്ത്രീയവുമായ ശ്രമം വേണം.
എങ്കിലും വളരെ വര്‍ഷങ്ങളായി ചിന്ത വൈകിപ്പോയിരിക്കുന്നു.
കഴിഞ്ഞ നാല് വര്‍ഷമായി, നല്ല നിലവാരമുള്ള വിത്തുകളുണ്ടാക്കുന്നതിനും അത് കര്‍ഷകര്‍ക്ക് ലഭ്യമാക്കുന്നതിനും വൈദ്യുതി മുതല്‍ വെള്ളം വരെ മറ്റെല്ലാം നല്‍കുന്നതിനും വിപണി നമ്മുടെ കര്‍ഷകര്‍ക്ക് പ്രാപ്യമാക്കുന്നതിനും സന്തുലിതവും സമഗ്രവുമായ എല്ലാ ശ്രമങ്ങളും നടത്തുകയാണ്.
2022 ആകുമ്പോഴേയ്ക്ക് കര്‍ഷകരുടെ വരുമാനം ഇരട്ടിയാക്കാന്‍ കഴിയുന്ന വിധം മുന്നോട്ടു പോകണമെന്ന് നാം തീരുമാനിക്കുകയും ചെയ്തു.
അതിന് ഗവണ്‍മെന്റിന്റെ പഴയ നയങ്ങള്‍ തിരുത്താന്‍ നടപടികളെടുക്കുന്നു; എല്ലാത്തരം ബുദ്ധിമുട്ടുകളും തടസ്സങ്ങളും മറികടക്കാനും ശ്രമിക്കുന്നു.
നാം കര്‍ഷകരുടെ വരുമാനം ഇരട്ടിയാക്കുന്നതിനെക്കുറിച്ച് സംസാരിക്കുമ്പോള്‍ കുറേയാളുകള്‍ അതിനെ തമാശയായാണ് കാണുന്നത്.
അവര്‍ പറയുന്നു: അത് അസാധ്യമാണ്, അത് വളരെ ബുദ്ധിമുട്ടാണ്, അതെങ്ങനെ സാധിക്കും; എന്നിട്ട് അവര്‍ നിരാശയുടേതായ അന്തരീക്ഷം സൃഷ്ടിക്കാന്‍ ശ്രമിക്കുകയും ചെയ്യുന്നു.
ഏതായാലും നാം ഈ പ്രശ്‌നം പരിഹരിച്ചിരിക്കുന്നു.
രാജ്യത്തെ കര്‍ഷകര്‍ക്കു വേണ്ടി ഒരു ലക്ഷ്യമിട്ടു നീങ്ങിയാല്‍, മതിയായ അനുകൂലാന്തരീക്ഷം ഉണ്ടാക്കിക്കൊടുത്താല്‍ അവര്‍ വെല്ലുവിളികള്‍ ഏറ്റെടുത്തു പ്രവര്‍ത്തിക്കാന്‍ തയ്യാറാകുമെന്ന് എനിക്ക് കര്‍ഷകരില്‍ വിശ്വാസമുണ്ട്.
കഠിനാധ്വാനം ചെയ്യാനും ഫലപ്രാപ്തി ഉണ്ടാക്കാനും കര്‍ഷകര്‍ തയ്യാറാണ്; മുന്‍കാലത്ത് നേട്ടമുണ്ടാക്കി അവര്‍ കാണിച്ചിട്ടുമുണ്ട്.
ആ നേട്ടമുണ്ടാക്കാന്‍ നാമൊരു ലക്ഷ്യം രൂപപ്പെടുത്തുകയും നിങ്ങളെയെല്ലാം കൂടെ നിര്‍ത്തി, മുഴുവന്‍ കര്‍ഷകരെയും കൂടെ നിര്‍ത്തി ആ ദിശയില്‍ തുടര്‍ച്ചയായി ശ്രമിക്കുകയും ചെയ്യണം.
ഇത് യാഥാര്‍ത്ഥ്യമാക്കുന്നതിന് നാല് കാര്യങ്ങളില്‍ കൃത്യമായി ഊന്നല്‍ നല്‍കണം.
ഒന്ന്: കൃഷിയുടെ ചെലവ്, കൃഷിക്കാര്‍ക്കുള്ള അസംസ്‌കൃത വസ്തുക്കളുടെ ചെലവ് എങ്ങനെ കുറയ്ക്കാം.
രണ്ട്: അവരുടെ ഉല്‍പ്പന്നങ്ങള്‍ക്ക് ന്യായവില എങ്ങനെ ഉറപ്പാക്കാം.
മൂന്ന്: അവരുടെ ഉല്‍പ്പാദനത്തിലെ ദുര്‍വ്യയം എങ്ങനെ തടയാം.
നാലാമതായി, കൃഷിയില്‍ നിന്നുള്ള വരുമാനത്തിനു പുറമേ മറ്റ് അനുബന്ധ വരുമാനങ്ങളും അവര്‍ക്കെങ്ങനെ ലഭ്യമാക്കാം.
രാജ്യത്തെ കര്‍ഷകര്‍ക്ക് തങ്ങളുടെ ഉല്‍പ്പന്നങ്ങള്‍ക്ക് ന്യായ വില ലഭ്യമാക്കാന്‍ ഈ വര്‍ഷത്തെ ബഡ്ജറ്റില്‍ വളരെ പ്രധാനപ്പെട്ട ഒരു തീരുമാനം ഗവണ്‍മെന്റ് പ്രഖ്യാപിച്ചിട്ടുണ്ട്.
പട്ടികയില്‍പ്പെടുത്തിയ ഉല്‍പ്പന്നങ്ങള്‍ക്ക് കൃഷിയുടെ ചെലവിന്റെ ഒന്നര മടങ്ങെങ്കിലും കുറഞ്ഞ താങ്ങു വിലയായി പ്രഖ്യാപിക്കണമെന്ന് ഗവണ്‍മെന്റ് തീരുമാനിച്ചു.
ഇതില്‍ പലതും ഉള്‍പ്പെടും.
തൊഴിലാളികളുടെയും കര്‍ഷകത്തൊഴിലാളികളുടെയും ചെലവുള്‍പ്പെടെയായിരിക്കും കുറഞ്ഞ പട്ടിക വില നിശ്ചയിക്കുകയെന്ന് നിങ്ങളോടു പറയാന്‍ ഞാന്‍ ആഗ്രഹിക്കുന്നു.
യന്ത്രങ്ങള്‍, കാലികള്‍, എന്നിവയുടെ ചെലവും വിത്തിനും വളത്തിനും വേണ്ടിവന്ന ചെലവും ജലസേചനച്ചെലവും പ്രവര്‍ത്തന മൂലധനത്തിന് നല്‍കേണ്ടിവന്ന പലിശയും ഭൂമിക്ക് നല്‍കേണ്ടിവന്ന പാട്ടത്തുകയും ഉള്‍പ്പെടുത്തും.
ഇതു മാത്രമല്ല, കര്‍ഷകരും കുടുംബാംഗങ്ങളും ചെയ്യുന്ന ജോലിക്ക് കൂലി നിശ്ചയിച്ച് അതും കുറഞ്ഞ പട്ടിക വിലയില്‍ ഉള്‍പ്പെടുത്തും.
ഈ അടിസ്ഥാനത്തില്‍ ഒരു വിശകലനവും വിലയിരുത്തലും നടത്തി മാത്രമേ കുറഞ്ഞ വില നിശ്ചയിക്കുകയുള്ളു.
കൃഷിക്ക് ഒരു നിശ്ചിത തുക ബജറ്റില്‍ ഗവണ്‍മെന്റ് നീക്കിവയ്ക്കുന്നു.
മുന്‍ ഗവണ്‍മെന്റിന്റെ അഞ്ച് വര്‍ഷക്കാലം കൃഷിക്കുള്ള വിഹിതം 1.21 ലക്ഷം കോടി രൂപയായിരുന്നു.
2014-2019 കാലയളവിലേക്കുള്ള വിഹിതം ഈ ഗവണ്‍മെന്റ് 2.12 ലക്ഷം കോടി രൂപയായി ഉയര്‍ത്തി.
കൃഷിക്കുള്ള ബഡ്ജറ്റ് വിഹിതം നാം ഇരട്ടിയോളമാക്കി എന്നാണ് ഇതിന്റെ അര്‍ത്ഥം.
കര്‍ഷകക്ഷേമ കാര്യത്തില്‍ നമ്മുടെ ഗവണ്‍മെന്റിനുള്ള പ്രതിബദ്ധതയാണ് ഇത് വ്യക്തമായി പ്രതിഫലിപ്പിക്കുന്നത്.
ഇന്നിപ്പോള്‍ ഭക്ഷ്യധാന്യങ്ങളുടെ ഉല്‍പ്പാദനത്തില്‍ മാത്രമല്ല പഴങ്ങളുടെയും പച്ചക്കറിയുടെയും പാലിന്റെയും ഉല്‍പ്പാദനത്തിലും മുമ്പില്ലാത്ത വര്‍ധനവുണ്ടായിരിക്കുന്നു.
ഏറ്റവും കുറഞ്ഞത് 70 വര്‍ഷത്തെ റെക്കോര്‍ഡെങ്കിലും നമ്മുടെ കര്‍ഷക സഹോദരങ്ങള്‍ തിരുത്തി പുതിയ റെക്കോര്‍ഡ് സ്ഥാപിച്ചിരിക്കുന്നു.
കഴിഞ്ഞ നാല് വര്‍ഷമായി കാര്‍ഷികമേഖലയില്‍ മുമ്പില്ലാത്ത പുരോഗതിയുണ്ടായിരിക്കുന്നു.
മുന്‍ ഗവണ്‍മെന്റിന്റെ കാലത്ത് 2010-14ല്‍ ഏകദേശം 250 ദശലക്ഷം ടണ്ണായിരുന്ന ഭക്ഷ്യധാന്യ ഉല്‍പ്പാദനം 2017-18ല്‍ ഏകദേശം 280 ദശലക്ഷം ടണ്ണായി ഉയര്‍ന്നു.
സമാനമായി പച്ചക്കറി ഉല്‍പ്പാദനം ഏകദേശം 15 ശതമാനം വര്‍ധിച്ചു.
നീല വിപ്ലവത്തിനു കീഴില്‍ മല്‍സ്യോല്‍പ്പാദനം 26 ശതമാനവും പാല്‍, കന്നുകാലി ഉല്‍പ്പാദനത്തില്‍ 24 ശതമാനവും വളര്‍ച്ച രേഖപ്പെടുത്തി.
വിതയ്ക്കുന്നതിനു മുമ്പു മുതല്‍ കൃഷിയുടെ എല്ലാ ഘട്ടത്തിലും കര്‍ഷകര്‍ക്ക് സഹായം ലഭിക്കുന്നുവെന്നത് നമുക്ക് ആഹ്ലാദകരമാണ്; വിതയ്ക്കുന്നതിനു മുമ്പു മുതല്‍ വിളവെടുപ്പു വരെ.
ഇതൊരു ലളിതമായ കാര്യമാണെന്നു നാം പറയുന്നുവെങ്കില്‍ അതേവിധമാണ് തീരുമാനമെടുക്കലും പദ്ധതികള്‍ രൂപപ്പെടുത്തലും എന്നും പറയേണ്ടിവരും.
കര്‍ഷകര്‍ക്ക് ഒരു സഹായം ചെയ്യാന്‍ കഴിയുന്നത് എങ്ങനെയാണെന്ന് നോക്കുമ്പോള്‍ കൃഷിയുടെ മുഴുവന്‍ പ്രക്രിയയിലും അവര്‍ക്ക് നീതി ലഭിക്കുന്നവിധമാകണം.
വിള വളരുന്നതു മുതല്‍ അത് വിപണിയിലെത്തിച്ചു വില്‍ക്കുന്നതുവരെ-അതായത് വിത്തു മുതല്‍ വിപണി വരെ.
കര്‍ഷകക്ഷേമത്തിന് ഒരു പരിപൂര്‍ണ്ണ സംവിധാനം രൂപപ്പെടുത്തുന്ന ദിശയിലാണ് നാം.
നാം സോയില്‍ ഹെല്‍ത്ത് കാര്‍ഡ് കൊണ്ടുവന്നതുകൊണ്ട് ഏത് ധാന്യമാണ് വിതയ്‌ക്കേണ്ടത് എന്ന് കര്‍ഷകര്‍ക്ക് മനസ്സിലാക്കാന്‍ കഴിയുന്നു.
ഒരിക്കല്‍ ആ കാര്യത്തില്‍ തീരുമാനമെടുത്തു കഴിഞ്ഞാല്‍ കര്‍ഷകര്‍ക്ക് ഉയര്‍ന്ന ഗുണനിലവാരമുള്ള വിത്തുകള്‍ ലഭ്യമായേ തീരൂ.
അതിന് കര്‍ഷകര്‍ക്ക് വായ്പ കിട്ടാന്‍ സാഹചര്യമുണ്ടാക്കുന്നു.
മൂലധനക്കാര്യത്തില്‍ അവര്‍ക്കൊരു ബുദ്ധിമുട്ടും ഉണ്ടാകാതിരിക്കാനാണ് അംബിത് കിസാന്‍ കാര്‍ഡ് സംവിധാനം നടപ്പാക്കിയത്.
മുമ്പ് യൂറിയ കിട്ടണമെങ്കില്‍ അവര്‍ നീണ്ട വരിയില്‍ നില്‍ക്കണമായിരുന്നു.
ഇപ്പോള്‍ കര്‍ഷകര്‍ക്ക് യൂറിയയും മറ്റു വളങ്ങളും എളുപ്പം ലഭിക്കുന്നു; അവര്‍ക്കത് കരിഞ്ചന്തയില്‍ നിന്നു വാങ്ങേണ്ടി വരുന്നില്ല.
ഇന്നിപ്പോള്‍ 100 ശതമാനം വേപ്പെണ്ണ പുരട്ടിയ യൂറിയ രാജ്യത്തെ കര്‍ഷകര്‍ക്ക് ലഭ്യമാണ്.
വിതയ്ക്കു ശേഷം ജലസേചനത്തിലേക്കു വരാം.
പ്രധാനമന്ത്രി കാര്‍ഷിക ജലസേചന പദ്ധതിക്കു കീഴില്‍ ഇപ്പോള്‍ 100 ജലസേചന പദ്ധതികള്‍ പൂര്‍ത്തിയായിരിക്കുന്നു.
എല്ലാ കൃഷിയിടങ്ങളിലും വെള്ളം ലഭ്യമാക്കാനാണ് നാം ലക്ഷ്യമിടുന്നത്.
വിള ഇന്‍ഷുറന്‍സ് പദ്ധതി നടപ്പാക്കിയതുകൊണ്ട് കര്‍ഷകര്‍ അവരുടെ വിളയുടെ കാര്യത്തില്‍ ഒരുതരം അപകടവും ഭയക്കേണ്ടതില്ല.
ഓണ്‍ലൈന്‍ വേദി – ഇ നാം- കൊണ്ടുവന്നതുകൊണ്ട് കര്‍ഷകര്‍ക്ക് അവരുടെ ഉല്‍പ്പന്നം വിപണനം ചെയ്യുമ്പോള്‍ ഇന്നു ശരിയായ വില ലഭിക്കുന്നു.
വളരെ പ്രധാനപ്പെട്ട കാര്യം, ഇടനിലക്കാര്‍ക്ക് വിഹിതം പോവുകയോ അവര്‍ക്ക് കര്‍ഷകരുടെ നേട്ടം നഷ്ടപ്പെടുത്താന്‍ കഴിയുകയോ ചെയ്യുന്നില്ല എന്നാണ്.
ഈ പദ്ധതികളില്‍ നിന്ന് കര്‍ഷക സഹോദരീ സഹോദരന്മാര്‍ക്ക് എന്തൊക്കെ നേട്ടങ്ങളാണ് ലഭിക്കുകയെന്നു നമുക്ക് നോക്കാം, അവരുടെ ജീവിതത്തില്‍ എന്തൊക്കെ മാറ്റങ്ങളാണ് വരുന്നത്.
അത് അവരില്‍ നിന്നു നേരിട്ടു കേട്ടാല്‍, അവരുടെ സ്വന്തം അനുഭവങ്ങളില്‍ നിന്നു കേട്ടാല്‍, ഒരുവേള, രാജ്യത്തെ മറ്റു കര്‍ഷകര്‍ക്ക് ‘ അതെ, അവിടുത്തെ കര്‍ഷകര്‍ക്ക് അതു ചെയ്യാന്‍ കഴിയുന്നുവെങ്കില്‍ എനിക്കും കഴിയും’ എന്ന് പയാന്‍ ഒരു അവസരം കൂടി ലഭിക്കും.
എന്റെ പ്രിയപ്പെട്ട സഹോദരീ സഹഹോദരന്മാരേ, ഇന്ന് ഈ ആശയവിനിമയം മുഴുവനും കാണുന്നവര്‍ നമ്മുടെ കര്‍ഷകരേക്കുറിച്ച് അഭിമാനിക്കും; അവരുടെ കഠിനാധ്വാനത്തേക്കുറിച്ച്, അവരുണ്ടാക്കുന്ന പുരോഗതിയെക്കുറിച്ചും അവരുടെ പുതിയ പരീക്ഷണങ്ങളെക്കുറിച്ചും.
രാജ്യത്തെ ഗ്രാമങ്ങള്‍ വികസിക്കുകയും രാജ്യത്തെ കര്‍ഷകര്‍ക്ക് പുരോഗതിയുണ്ടാവുകയും ചെയ്യുമ്പോള്‍ മാത്രമാണ് രാജ്യവും പുരോഗമിക്കുന്നത് എന്നു ഞാന്‍ വിശ്വസിക്കുന്നു.
കര്‍ഷകര്‍ കരുത്തരാകുമ്പോള്‍ മാത്രമേ നമ്മുടെ രാജ്യവും കരുത്തുറ്റതാവുകയുള്ളു.
എന്റെ കര്‍ഷക സഹോദരീ സഹോദരന്മാരേ,
ഈ സാങ്കേതികവിദ്യയുടെ ഉപയോഗത്തേക്കുറിച്ച് രാജ്യത്തെ വിവിധ ജനവിഭാഗങ്ങളോട് തുടര്‍ച്ചയായി ഞാന്‍ പറഞ്ഞുകൊണ്ടിരിക്കുകയാണ്.
ഇന്നും ലക്ഷക്കണക്കിന് ആളുകള്‍, ലക്ഷക്കണക്കിന് കര്‍ഷകര്‍, ഈ ആശയവിനിമയത്തില്‍ എന്റെ കൂടെ ചേര്‍ന്നിട്ടുണ്ട്.
നിങ്ങളുടെ ഈ സംഭാഷണം ഞാന്‍ മാത്രമല്ല കേള്‍ക്കുന്നത്; രാജ്യം മുഴുവനും ഇത് കേള്‍ക്കുന്നു, രാജ്യത്തെ മുഴുവന്‍ കര്‍ഷകരും കേള്‍ക്കുന്നു, നിങ്ങളില്‍ നിന്ന് അവര്‍ പഠിക്കുന്നു.
ഗവണ്‍മെന്റ് ഉദ്യോഗസ്ഥരും നിങ്ങളെ കേള്‍ക്കുന്നു, അവര്‍ നിങ്ങളുടെ പ്രശ്‌നങ്ങളെക്കുറിച്ച് കുറിപ്പുകളെടുക്കുന്നു, നിങ്ങളുടെ അനുഭവങ്ങളെക്കുറിച്ച് അവര്‍ വിശകലനം നടത്തുകയും ചെയ്യുന്നു.
കൂടുതല്‍ കാര്യങ്ങള്‍ നടപ്പാക്കാന്‍ അവര്‍ ശ്രമിക്കുന്നു.
എന്റെ ഈ പരിപാടിയും കൂടുതലായി തുടരും.
കാരണം, ഈ പരിപാടി എന്നെ ഓരോ ആഴ്ചയും ചിലതുകൂടി പഠിപ്പിക്കുന്ന സര്‍വകലാശാലയാണ്.
ഇതെന്നെ രാജ്യത്തെ പൗരന്മാരിലൂടെയാണ് പഠിപ്പിക്കുന്നത്.
രാജ്യത്തെ വിദൂര ദേശങ്ങളിലുള്ളവരെയും കാണാനുള്ള അവസരം ഇതെനിക്ക് തരുന്നു.
സംഭാഷണത്തിന് അവസരം തരുന്നു.
സാങ്കേതികവിദ്യയുടെ സഹായത്തോടെ നിങ്ങളില്‍ നിന്ന് വളരെ കാര്യങ്ങള്‍ പഠിക്കാനും മനസ്സിലാക്കാനും സാധിക്കുന്നു.
രാജ്യത്തിന്റെ വിവിധ ഭാഗങ്ങളില്‍ എന്താണ് നടക്കുന്നതെന്ന് നേരിട്ടുള്ള വിവരങ്ങള്‍ നിങ്ങളില്‍ നിന്ന് എനിക്ക് ലഭിക്കുന്നു.
അതുകൊണ്ട് അടുത്ത ബുധനാഴ്ചയും ഞാന്‍ കാണാന്‍ പോവുകയാണ്.
അടുത്ത ബുധനാഴ്ചയെന്നുവച്ചാല്‍ ജൂണ്‍ 27ന്.
അന്ന് നമ്മുടെ പാവപ്പെട്ട ആളുകളെ, കുറഞ്ഞ വരുമാനക്കാരും ഇടത്തരം വരുമാനക്കാരുമായവരെ, നമ്മുടെ കര്‍ഷക സഹോദരീ സഹോദരന്മാരെ, കരകൗശല ജോലികള്‍ ചെയ്യുന്ന നമ്മുടെ സഹോദരീ സഹോദരന്മാരെ, ഞാന്‍ കാണുകയും അവരുടെ സാമൂഹിക സുരക്ഷയ്ക്കു വേണ്ടിയുള്ള ഇന്‍ഷുറന്‍സ് പദ്ധതികളെക്കുറിച്ച് അവരോട് സംസാരിക്കുകയും ചെയ്യും.
ഞാന്‍ അവരോട് ആ പദ്ധതികളെക്കുറിച്ചു സംസാരിക്കും; നമ്മുടെ സമൂഹികസുരക്ഷാ പദ്ധതികള്‍ മൂലം അവര്‍ക്കു ലഭിക്കുന്ന നേട്ടങ്ങളെക്കുറിച്ച് സംസാിക്കും.
കാരണ, അവ വളരെ സമഗ്രമായി തയ്യാറാക്കിയവയാണ്.
നിങ്ങളെല്ലാവരും, എന്റെ കര്‍ഷക സഹോദരീ സഹോദരന്മാര്‍ മുഴുവനും ഉറപ്പായും അതില്‍ ചേര്‍ന്നിരിക്കും എന്ന് ഞാന്‍ വിശ്വസിക്കുന്നു.
സുരക്ഷാ ബീമാ യോജനയില്‍ നിന്ന് നിങ്ങള്‍ക്കു നേട്ടമുണ്ടാക്കാന്‍ കഴിയും.
രാജ്യത്തെ കര്‍ഷകരില്‍ നിന്നുള്ള ഒരു സദസ്സിനെ കേള്‍ക്കാന്‍ എനിക്ക് അവസരം ലഭിച്ചതില്‍ ഞാന്‍ ആഹ്ലാദിക്കുന്നു.
അവരുടെ അനുഗ്രഹം നേടാനും അവരുടെ കഠിനാധ്വാനത്തിന്റെ കഥകള്‍ കേള്‍ക്കാനും എനിക്ക് അവസരം ലഭിച്ചു.
അവരുടെ കഠിനാധ്വാനവും സമര്‍പ്പണവും രാജ്യത്തിന് ഇന്ന് പുതിയ ഉയരങ്ങള്‍ സമ്മാനിക്കും.
ഒരിക്കല്‍ക്കൂടി എന്റെ കര്‍ഷക സഹോദരീ സഹോദന്മാരെ മുഴുവനും ഞാന്‍ നമിക്കുന്നു.
നിങ്ങളെന്റെ സമയമെടുക്കുകയും വളരെക്കാര്യങ്ങളേക്കുറിച്ച് എന്നോട് സംസാരിക്കുകയും ചെയ്തു.
നിങ്ങളേക്കുറിച്ച് ഞാന്‍ അത്യധികം അഭിമാനിക്കുന്നു.
നിങ്ങള്‍ക്കു നന്ദി.
