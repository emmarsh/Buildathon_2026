കാര്‍ഷിക ശാസ്ത്രജ്ഞ റിക്രൂട്ട്‌മെന്റ് ബോര്‍ഡ് (അഗ്രികള്‍ച്ചറല്‍ സയന്റിസ്റ്റ് റിക്രൂട്ട്‌മെന്റ് ബോര്‍ഡ്-എ.എസ്.ആര്‍.ബി) പുന:സംഘടിപ്പിക്കുന്നതിനുള്ള നിര്‍ദേശത്തിന് പ്രധാനമന്ത്രി ശ്രീ നരേന്ദ്രമോദിയുടെ അദ്ധ്യക്ഷതയില്‍ ചേര്‍ന്ന കേന്ദ്ര മന്ത്രിസഭായോഗം അംഗീകാരം നല്‍കി.
വിശദാംശങ്ങള്‍:
‘ ഇനിമുതല്‍ എ.എസ്.ആര്‍.ബി.
മൂന്നംഗ സമിതിക്ക് പകരം നാലംഗസമിതിയായിരിക്കും.
ഒരു ചെയര്‍പേഴ്‌സണും മൂന്ന് അംഗങ്ങളും ഇതിനുണ്ടാകും.
‘ എ.എസ്.ആര്‍.ബിയിലെ കാലാവധി മൂന്നു വര്‍ഷമോ അല്ലെങ്കില്‍ 65 വയസോ, ഇതില്‍ ഏതാണോ ആദ്യം വരുന്നത് അതായിരിക്കും.
‘ എ.എസ്.ആര്‍.ബിയുടെ സ്വയംഭരണാധികാരം, രഹസ്യസ്വഭാവം, ഉത്തരവാദിത്തം, പ്രവര്‍ത്തനത്തിലെ കാര്യക്ഷമത എന്നിവയ്ക്കായി ഇതിനെ ഐ.സി.എ.ആര്‍ നിന്നും വേര്‍പെടുത്തി കാര്‍ഷിക-കര്‍ഷകക്ഷേമ മന്ത്രാലയത്തിന് കീഴിലുള്ള കാര്‍ഷിക ഗവേഷണ വിദ്യാഭ്യാസ (അഗ്രിക്കള്‍ച്ചറല്‍ റിസര്‍ച്ച് ആ്ന്‍ഡ് എഡ്യൂക്കേഷന്‍-ഡി.എ.ആര്‍.ഇ)വകുപ്പുമായി യോജിപ്പിക്കും.
‘ എ.എസ്.ആര്‍.ബിക്കുള്ള ബജറ്റ് വിഹിതവും ഐ.സി.എ.ആറില്‍ നിന്നും വേര്‍പെടുത്തി ഡി.എ.ആര്‍.ഇയില്‍ സൃഷ്ടിക്കും.
അതോടൊപ്പം എ.എസ്.ആര്‍.ബിക്ക് സെക്രട്ടേറിയറ്റില്‍ അതിന്റേതായ ഭരണനിര്‍വഹണ ഉദ്യോഗസ്ഥ സംവിധാനവും സ്വതന്ത്ര ഭരണ നിയന്ത്രണവുമുണ്ടായിരിക്കും.
നേട്ടങ്ങള്‍:
ഒരു ചെയര്‍പേഴ്‌സണും മൂന്ന് അംഗങ്ങളും അടങ്ങുന്ന സംവിധാനം എ.എസ്.ആര്‍.ബിയുടെ പ്രവര്‍ത്തനം കൂടുതല്‍ ത്വരിതപ്പെടുത്തും.
അത് നിയമനപ്രക്രിയകകള്‍ വേഗത്തിലാക്കുകയും കാര്‍ഷിക സമൂഹത്തിനും കൃഷിക്കുെ വളരെ ഗുണകരമായിത്തീരുകയും ചെയ്യും.
എല്ലാത്തിനുമുപരി കൂടുതല്‍ യോഗ്യതയുള്ള ശാസ്ത്രജ്ഞരെ രാജ്യത്തെ കാര്‍ഷിക ഗവേഷണ വിദ്യാഭ്യാസ രംഗത്തെ ഏറ്റവും പ്രധാനപ്പെട്ട സ്ഥാപനമായ ഐ.സി.എ.ആറില്‍ വിവിധ സ്ഥാനങ്ങളിലേക്ക് തെരഞ്ഞെടുക്കുന്നതില്‍ സുതാര്യതയും കാര്യക്ഷമതയും ഉറപ്പാക്കും.
പശ്ചാത്തലം:
മറ്റു പലതിനോടുമൊപ്പം 1973 നവംബറില്‍ ഐ.സി.എ.ആര്‍/ഡി.എ.ആര്‍.ഇ.
എന്നീ സ്ഥാപനങ്ങളില്‍ കാര്‍ഷിക ഗവേഷണ സേവനം, ഗവേഷണ പരിപാലനം തുടങ്ങിയ വിവിധ തസ്തികകളിലേക്കു നിയമനം നടത്തുന്നതിനായി ഒരു മുഴുസമയ ചെയര്‍മാന്‍ ഉള്‍പ്പെടുന്ന അഗ്രികള്‍ച്ചറല്‍ സയന്റിസ്റ്റ് റിക്രൂട്ട്‌മെന്റ് ബോര്‍ഡ് രൂപീകരിക്കുന്നതിന് അംഗീകാരം നല്‍കി.
എ.എസ്.ആര്‍.ബിയുടെ പ്രവര്‍ത്തനത്തില്‍ സവിശേഷമായ വര്‍ദ്ധനയുണ്ടായ സാഹചര്യത്തില്‍ ബോര്‍ഡിനെ പുനഃസംഘടിപ്പിക്കുന്നതിനുള്ള നിര്‍ദ്ദേശം ഉയര്‍ന്നുവരികയും 1986ല്‍ എ.എസ്.ആര്‍.ബിയെ ഒരംഗ സമിതിയില്‍ നിന്നും മൂന്നംഗസമിതിയായി ഉയര്‍ത്തുകയും ചെയ്തു.
1986ലെ പുനഃസംഘടയ്ക്ക് ശേഷം എ.എസ്.ആര്‍.ബിയുടെ പ്രവര്‍ത്തനത്തില്‍ വല്ലാത്ത വര്‍ദ്ധനവുണ്ടാകുകയും കാര്‍ഷികശാസ്ത്രമേഖലയില്‍ സവിശേഷമായ മാറ്റങ്ങള്‍ ഉണ്ടാകുകയും ചെയ്തിട്ടുണ്ട്.
അതുകൊണ്ട് ഈ ബോര്‍ഡിന്റെ ഘടന വികസിപ്പിക്കേണ്ടതും ചെയര്‍മാനെയൂം അംഗങ്ങളെയും തീരുമാനിക്കാനുള്ള വിദഗ്ധരുടെ മേഖല വിശാലമാക്കേണ്ടതുമുണ്ട്.
