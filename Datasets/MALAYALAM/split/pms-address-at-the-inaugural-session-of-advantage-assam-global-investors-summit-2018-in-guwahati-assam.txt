ഭൂട്ടാന്‍ പ്രധാനമന്ത്രി ഷെറിങ് ടോബ്‌ഗെ ജി, അസം ഗവര്‍ണര്‍ പ്രൊഫസര്‍ ജഗദീഷ് മുഖീ ജി, അസം മുഖ്യമന്ത്രി ശ്രീ.ശര്‍ബാനന്ദ സോണോവാള്‍ ജി, ലോകരാഷ്ട്രങ്ങളില്‍ നിന്ന് പ്രത്യേകിച്ച് ആസിയാന്‍ രാജ്യങ്ങളില്‍ നിന്ന് ഇവിടെ സന്നിഹിതരായിരിക്കുന്ന പ്രതിനിധികളെ, ഇന്ത്യയുടെ എല്ലാ മേഖലകളില്‍ നിന്നുമുള്ള സംരംഭകരെ, മറ്റ് വിശിഷ്ടാതിഥികളെ,
നിങ്ങളെ എല്ലാവരെയും ഞാന്‍ ഈ ആഗോള നിക്ഷേപക ഉച്ചകോടിയിലേയ്ക്ക് സ്വാഗതം ചെയ്യുന്നു.
അസം എപ്രകാരം വികസനത്തിലേയ്ക്കു കുതിക്കുന്നു എന്നതിന്റെ പ്രതിഫലനമാണ് ഈ ഉച്ചകോടിയിലെ നിങ്ങളുടെ സാന്നിധ്യം.
മുഖ്യാതിഥിയായി പ്രധാനമന്ത്രി ടോബ്‌ഗെയുടെ സാന്നിധ്യം ഇന്ത്യയും ഭൂട്ടാനും തമ്മിലുള്ള ദൃഢമായ സൗഹൃദത്തിന്റെ നേര്‍ സാക്ഷ്യമാണ്.
സുഹൃത്തുക്കളെ,
നാം ഏറ്റെടുത്ത് നടപ്പാക്കുന്ന ആക്ട് ഈസ്റ്റ് നയത്തിന്റെ കേന്ദ്രബിന്ദുവാണ് വടക്കു കിഴക്കന്‍ മേഖല.
ജനങ്ങള്‍ തമ്മിലുള്ള വര്‍ദ്ധിച്ച സമ്പര്‍ക്കവും, വ്യാപാര ബന്ധങ്ങളും, ലോക രാജ്യങ്ങള്‍ക്ക് പ്രത്യേകിച്ച് ആസിയാന്‍ രാഷ്ട്രങ്ങള്‍ക്ക് കിഴക്കന്‍ ഇന്ത്യയുമായും മറ്റുമുള്ള ബന്ധങ്ങളാണ് ആക്ട് ഈസ്റ്റ് നയത്തിന് വേണ്ടത്.
ഈ ഉച്ചകോടിക്കു നല്കിയിരിക്കുന്ന പേര് തന്നെ വളരെ അര്‍ത്ഥവത്താണ്.
വലിയ ഒരു സന്ദേശമാണ് അത് നല്കുന്നത്.
‘അസമിനെ പ്രയോജനപ്പെടുത്തുക: ആസിയാനിലേയ്ക്കുള്ള ഇന്ത്യയുടെ രാജവീഥി’ എന്നത് വെറും പ്രസ്താവനയല്ല, മറിച്ച് സമഗ്ര ദര്‍ശനമാണ്.
അടുത്ത നാളിലാണ് ഇന്ത്യ ഉന്നത തല സമ്മേളനം നടത്തി ആസിയാനുമായുള്ള പങ്കാളിത്തത്തിന്റെ 25-ാം വാര്‍ഷികം ആഘോഷിച്ചത്.
ആസിയാന്‍ ഇന്ത്യാ പങ്കാളിത്തത്തിന് 25 വര്‍ഷത്തെ ദൈര്‍ഘ്യമേയുള്ളു, പക്ഷെ നാം തമ്മിലുള്ള ബന്ധത്തിന് ആയിരക്കണക്കിന് വര്‍ഷങ്ങളുടെ ചരിത്രമുണ്ട്.
ന്യൂഡല്‍ഹിയില്‍ നടന്ന റിപ്പബ്ലിക് ദിനാഘോഷങ്ങളില്‍ 10 ആസിയാന്‍ രാഷ്ട്രത്തലവന്മാര്‍ നമ്മുടെ വിശിഷ്ടാതിഥികളായി പങ്കെടുത്ത് നമ്മെ ബഹുമാനിച്ചത് ഇന്ത്യയ്ക്ക് വലിയ അംഗീകാരമായി.
ബംഗ്ലാദേശ് ആദ്യമായി അടുത്തയിടെ ഗുവാഹത്തിയില്‍ അവരുടെ നയതന്ത്ര കാര്യാലയം തുറന്നു.
ഇന്നലെ ഭൂട്ടാനും ഗുവാഹത്തിയില്‍ നയതന്ത്ര കാര്യാലയം തുറന്നു.
സഹോദരീ സഹോദരന്മാരെ,
വടക്കു കിഴക്കന്‍ മേഖലയില്‍ വസിക്കുന്ന ജനങ്ങളുടെയും, സമൂഹത്തിന്റെയും, മുഴുവന്‍ മേഖലയുടെയും വികസനം ത്വരിതവും സന്തുലിതവുമായാല്‍ ഇന്ത്യയുടെ പുരോഗതിയുടെ കഥ കുറെക്കൂടി വേഗത്തിലാകും.
ഇംഫാല്‍ മുതല്‍ ഗുവാഹട്ടി വരെയും കൊല്‍ക്കത്ത മുതല്‍ പാറ്റ്‌ന വരെയുമുള്ള ഈ കിഴക്കന്‍ മേഖല ഇന്ത്യയുടെ വികസനത്തിന്റെ പുതിയ ഊര്‍ജ്ജ കേന്ദ്രമായി മാറും എന്നു ഞാന്‍ വിശ്വസിക്കുന്നു.
ഇതാണ് നമ്മുടെ കാഴ്ച്ചപ്പാടും സമീപനവും.
ഈ കാഴ്ച്ചപ്പാടോടെ കഴിഞ്ഞ മൂന്നര വര്‍ഷമായി കേന്ദ്ര ഗവണ്‍മെന്റും ഒന്നര വര്‍ഷമായി അസം ഗവണ്‍മെന്റും നടത്തുന്ന പരിശ്രമങ്ങളുടെ ഫലം മറ്റ് എന്നത്തേക്കാളും ഇപ്പോള്‍ വ്യക്തമായി വരുന്നുണ്ട്.
ഏതാനും വര്‍ഷം മുമ്പ് ഇവിടെ ആര്‍ക്കും ചിന്തിക്കാന്‍ പോലും സാധിക്കാത്ത വിധം ഉന്നത നിലവാരത്തിലാണ് ഇന്ന് ഈ പരിപാടി ഇവിടെ ആസൂത്രണം ചെയ്തിരിക്കുന്നത്.
ഈ രാജ്യത്ത് ഒരു മാറ്റവും വരുത്താന്‍ സാധിക്കില്ല എന്ന് നമ്മുടെ പഴയ ആളുകള്‍ക്ക് ഒരു ധാരണ ഉണ്ടായിരുന്നു.
ആ ധാരണ മാറിയതുകൊണ്ടാണ് ഇത് സാധ്യമായിരിക്കുന്നത് .
ഇന്ന് ജനങ്ങള്‍ക്ക് നിരാശയ്ക്കു പകരം പ്രതീക്ഷയും ധൈര്യവുമാണുള്ളത്.
സുഹൃത്തുക്കളെ,
ഇന്ന് ഈ മേഖലയില്‍ റോഡുകളുടെ നിര്‍മ്മാണം പഴയതിനെക്കാള്‍ ഇരട്ടി വേഗത്തിലാണ് നടക്കുന്നത്.
റെയില്‍ പാതകളുടെ ഇരട്ടിപ്പിക്കലും വൈദ്യുതീകരണവും മുമ്പത്തെക്കാള്‍ പതിന്മടങ്ങു വേഗതയിലാണ്.
സഹോദരീ സഹോദരന്മാരെ,
രാജ്യത്തെ പാവപ്പെട്ടവരുടെയും, കുറഞ്ഞ വരുമാനമുള്ള ഇടത്തരക്കാരുടെയും ജീവിതത്തില്‍ ഗുണപരമായ മാറ്റങ്ങള്‍ കൊണ്ടുവരിക എന്ന ലക്ഷ്യത്തോടെയാണ് നാം ഓരോ പദ്ധതികളും ആവിഷ്‌കരിക്കുന്നത്.
ജനങ്ങളുടെ ആവശ്യങ്ങളുമായി, അവരുടെ ജീവിതം ആയാസരഹിതവും അഭിവൃദ്ധികരവുമാക്കാന്‍ സാധിക്കുന്ന വിധത്തില്‍ പദ്ധതികളെ സംയോജിപ്പിക്കുന്നു.
ബജറ്റില്‍ പ്രഖ്യാപിച്ച ആയുഷ്മാന്‍ ഭാരത് പദ്ധതിയെ കുറിച്ച് നിങ്ങള്‍ കേട്ടിരിക്കും.
ലോകത്തിലെ തന്നെ ഇത്തരത്തിലുള്ള ഏറ്റവും ബൃഹത്തായ പദ്ധതിയാണ് ഇത്.
സുഹൃത്തുക്കളെ, ദാരിദ്ര്യത്തിനു മധ്യത്തില്‍ നിന്നു ഉയര്‍ന്നു വന്ന, ദാരിദ്ര്യത്തിന്റെ വേദന സഹിച്ച് മുന്നേറിയ ഒരാള്‍ക്ക് നന്നായി അറിയാം, പാവപ്പെട്ടവന്റെ ഏറ്റവും വലിയ ഉത്ക്കണ്ഠ രോഗത്തിനുള്ള ചികിത്സയാണ് എന്ന്.
വീട്ടില്‍ ആര്‍ക്കെങ്കിലും ഗുരുതരമായ രോഗം ബാധിച്ചാല്‍ പിന്നെ ദീര്‍ഘ നാളത്തേയ്ക്ക് ആ കുടുംബം പൂര്‍ണമായി സാമ്പത്തിക ഞെരുക്കത്തിലാവും.
ഈ യാതനയില്‍ നിന്ന് പാവപ്പെട്ടവരെ രക്ഷിക്കാന്‍ രാജ്യത്തെ 10 കോടയിലധികം കുടുംബങ്ങളെ ആയുഷ്മാന്‍ ഭാരത് പദ്ധതിയുമായി നമ്മള്‍ ബന്ധിപ്പിക്കുകയാണ്.
ഈ പദ്ധിയില്‍ അംഗമാകുന്ന ഓരോ പാവപ്പെട്ട കുടുംബത്തിനും നിശ്ചിത ആശുപത്രികളില്‍ നിന്ന് 5 ലക്ഷം രൂപവരെയുള്ള ചികിത്സാ സൗകര്യങ്ങള്‍ സൗജന്യമായി ലഭിക്കും.
രാജ്യത്തെ ഏകദേശം 45-50 കോടി ജനങ്ങള്‍ക്ക് ഈ പദ്ധതി പ്രയോജനപ്പെടും.
രണ്ട്, മൂന്ന് വിഭാഗങ്ങളില്‍ ഉള്‍പ്പെടുന്ന നഗരങ്ങളിലെ ആശുപത്രികളുടെ ഒരു ശൃംഖല സൃഷ്ടിക്കാനുള്ള സാധ്യത വര്‍ധിച്ചിട്ടുണ്ട്.
ഇത് യുവാക്കള്‍ക്ക് ഉറപ്പുള്ള ഒരു വരുമാന മാര്‍ഗ്ഗമാകും.
ഇത് ഉള്‍നാടുകളില്‍ വന്‍ തോതിലുള്ള മൂലധന നിക്ഷേപ സാധ്യതകള്‍ സൃഷ്ടിക്കും.
പുതിയ ആശുപത്രികള്‍ സ്ഥാപിക്കുന്നതിനുള്ള നയങ്ങള്‍ രൂപീകരിക്കാന്‍ ഞാന്‍ സംസ്ഥാന ഗവണ്‍മെന്റുകളോട് ആവശ്യപ്പെടുന്നുണ്ട്.
ആയുഷ്മാന്‍ ഭാരത് കൂടാതെ മറ്റു രണ്ടു പദ്ധതികള്‍ വഴിയും പാവപ്പെട്ടവരുടെ ചികിത്സാ ഭാരം ഗവണ്‍മെന്റ് ലഘൂകരിച്ചിട്ടുണ്ട്.
പ്രധാന മന്ത്രിയുടെ സുരക്ഷ ബീമ യോജന, ജീവന്‍ ജ്യോതി യോജന എന്നീ പദ്ധതികളിലൂടെ രാജ്യത്തെ 18 കോടിയലധികം പാവപ്പെട്ട ജനങ്ങള്‍ക്ക് ഗവണ്‍മെന്റ് രക്ഷാകവചം ഒരുക്കിയിരിക്കുന്നു.
ഇതു വഴി ഏറ്റവും വലിയ ഒരു ആധിയില്‍ നിന്ന് അവര്‍ മുക്തി നേടി.
മാത്രവുമല്ല, ഈ ഗവണ്‍മെന്റ് അവര്‍ക്കായി വേറെയും നിരവധി കാര്യങ്ങള്‍ ചെയ്തിട്ടുണ്ട്.
രാജ്യത്തെ 3000 ജന്‍ ഔഷധി കേന്ദ്രങ്ങളിലൂടെ 800 തരം മരുന്നുകള്‍ വളരെ കുറഞ്ഞ വിലയ്ക്ക് വിതരണം ചെയ്യുന്നു.
സ്റ്റെന്റുകളുടെ വില 85 ശതമാനം കുറച്ചു, കാല്‍ മുട്ടു മാറ്റിവയ്ക്കലിന്റെ ചെലവു കുറച്ചു.
ഇതെല്ലാം രാജ്യത്തെ ഇടത്തരക്കാരായ ജനങ്ങള്‍ക്ക് വലിയ ആശ്വാസമാണ് പ്രദാനം ചെയ്തിരിക്കുന്നത്.
സുഹൃത്തുക്കളെ,
ആസിയാന്‍ രാജ്യങ്ങളാകട്ടെ, ഭൂട്ടാനാകട്ടെ, ബംഗ്ലാദേശ് ആകട്ടെ നാമെല്ലാം കാര്‍ഷിക രാജ്യങ്ങളാണ്.
കൃഷിക്കാരുടെ പുരോഗതി വഴി ഈ മേഖലയ്ക്കു മുഴുവന്‍ വലിയ വികസനം നേടാന്‍ സാധിക്കും.
അതിനാണ് ഈ ഗവണ്‍മെന്റ് കൃഷിക്കാരുടെ വരുമാനം ഇരട്ടിയാക്കാനുള്ള പരിശ്രമങ്ങള്‍ നടത്തുന്നത്.
ഈ ലക്ഷ്യം നേടുന്നതിന് ഒരു വശത്ത് ഗവണ്‍മെന്റ് ചെയ്യുന്നത് കൃഷിച്ചെലവ് കുറയ്ക്കാനുള്ള മാര്‍ഗ്ഗങ്ങള്‍ നടപ്പാക്കുകയാണ്.
മറുവശത്ത് അവരുടെ ഉത്പ്പന്നങ്ങള്‍ക്ക് നല്ല വില ലഭിക്കാനുള്ള നടപടികളും.
ഈ വര്‍ഷം ഗ്രാമീണ – കാര്‍ഷിക മേഖലയ്ക്കായി ഗവണ്‍മെന്റ് ചെലവഴിക്കാന്‍ പോകുന്നത് 14 ലക്ഷം കോടി രൂപയാണ്.
കൃഷിക്കാര്‍ക്ക് മെച്ചപ്പെട്ട വിലകള്‍ ഉറപ്പാക്കുമെന്ന വലിയ ഒരു തീരുമാനവും രണ്ടു ദിവസം മുമ്പ് പ്രഖ്യാപിക്കുകയുണ്ടായി.
ഇതനുസരിച്ച് ഉത്പന്നങ്ങള്‍ക്ക് 50 ശതമാനമെങ്കിലും കൂടുതല്‍ വില അവര്‍ക്ക് ലഭിക്കും.
അതാത് ഉത്പാദന ചെലവിന്റെ ഒന്നര ഇരട്ടി വില അവര്‍ക്ക് ഉറപ്പാക്കും.
ഇതു കൂടാതെ രാജ്യത്തെ 22000 ഗ്രാമീണ വിപണികളെ ഗ്രാമീണ കാര്‍ഷിക വിപണികളായി വികസിപ്പിക്കും.
അവയെ ഇ- നാം അഥവ ഇലക്ട്രോണിക് നാഷണല്‍ അഗ്രിക്കള്‍ച്ചര്‍ മാര്‍ക്കറ്റ് ഇടവുമായി ബന്ധിപ്പിക്കുകയും ചെയ്യും.
സഹോദരീ സഹോദരന്മാരെ,
ഏതാനും ആഴ്ച്ചകള്‍ക്കു മുമ്പ് നാം അതിപ്രധാനമായ മറ്റൊരു തീരുമാനം കൈക്കൊള്ളുകയുണ്ടായി.
ഞാന്‍ ഇപ്പോള്‍ വടക്കു കിഴക്കന്‍ മേഖലയിലായിരിക്കുന്നതിനാല്‍ അതെക്കുറിച്ചു കൂടി സംസാരിക്കാം.
സുഹൃത്തുക്കളെ,
ശാസ്ത്രീയമായി നോക്കിയാല്‍ പുല്ലിന്റെ വര്‍ഗ്ഗത്തിലുള്ളതാണ് മുള.
എന്നാല്‍ 90 വര്‍ഷം മുമ്പ് നമ്മുടെ നിയമ നിര്‍മ്മാതാക്കള്‍ അതിനെ വൃക്ഷമായി തരം തിരിച്ചു.
ഇതുകൊണ്ട് എന്തു സംഭവിച്ചു?
എവിടെയെല്ലാം മുള വളരുന്നുവോ അവിടെയെല്ലാം അതു വെട്ടുന്നതിനും കൊണ്ടു പോകുന്നതിനും അനുമതി ആവശ്യമായി വന്നു.
ഈ നിയമം മൂലം ഏറ്റവുമധികം ബുദ്ധമുട്ട് അനുഭവിക്കുന്ന ജനങ്ങള്‍ ഈ വടക്കു കിഴക്കന്‍ മേഖലയില്‍ ജീവിക്കുന്നവരാണ് എന്ന് എനിക്കു തോന്നുന്നു.
സ്വാതന്ത്ര്യത്തിനു ശേഷം എത്രയോ വര്‍ഷങ്ങള്‍ കടന്നു പോയി.
ഈ കാലഘട്ടങ്ങളില്‍ എത്രയോ ഗവണ്‍മെന്റുകള്‍ അധികാരത്തില്‍ വന്നു.
എന്നാല്‍ ഈ മേഖലയിലെ ലക്ഷക്കണക്കിന് കര്‍ഷകരുടെയും ഗോത്രവര്‍ഗ്ഗക്കാരുടെയും ക്ഷേമം ലക്ഷ്യമാക്കി മുളയെ, വൃക്ഷങ്ങളുടെ വിഭാഗത്തില്‍ നിന്ന് നീക്കം ചെയ്യാന്‍ നമ്മുടെ ഈ ഗവണ്‍മെന്റ് അധികാരത്തിലെത്തും വരെ ആര്‍ക്കും കഴിഞ്ഞില്ല.
ഇപ്പോള്‍ നാം 1300 കോടി രൂപ മുടക്കി നാഷണല്‍ ബാംബൂ മിഷനെ പുനസംഘടിപ്പിക്കുകയാണ്.
ഈ ബജറ്റ് തീരുമാനത്തിലൂടെ വടക്കു കിഴക്കന്‍ സംസ്ഥാനങ്ങളിലെ ജനങ്ങള്‍ക്ക് പ്രത്യേകിച്ച് കര്‍ഷകര്‍ക്ക് കൂടുതല്‍ പ്രയോജനമാണ് ലഭിക്കാന്‍ പോകുന്നത്.
സഹോദരീ സഹോദരന്മാരെ,
കൃഷിക്ക് വായ്പ ലഭിക്കുക എളുപ്പമാണെങ്കിലും കൃഷിക്കാര്‍ക്ക് കോഴിവളര്‍ത്തല്‍, മത്സ്യകൃഷി, തേനീച്ച വളര്‍ത്തല്‍, മൃഗ സംരക്ഷണം തുടങ്ങിയ മറ്റ് കാര്‍ഷികാനുബന്ധ പ്രവര്‍ത്തനങ്ങള്‍ക്ക് വായ്പ ലഭിക്കുക അത്ര എളുപ്പമല്ല.
അതുകൊണ്ട് മത്സ്യകൃഷി, മൃഗസംരക്ഷണ മേഖലകള്‍ക്കായി 10000 കോടി രൂപയുടെ വീതം രണ്ട് അടിസ്ഥാന നിധികള്‍ രൂപീകരിക്കാന്‍ ഈ ഗവണ്‍മെന്റ് തീരുമാനിച്ചിരിക്കുകയാണ്.
കിസാന്‍ ക്രെഡിറ്റ് കാര്‍ഡുകള്‍ വഴി വായ്പാ നടപടികള്‍ എളുപ്പമാക്കാനും ഗവണ്‍മെന്റ് ക്രമീകരണങ്ങള്‍ ഏര്‍പ്പെടുത്തിയിരിക്കുന്നു.
ഇത്തരം നയ തീരുമാനങ്ങള്‍ ചെലവു കുറഞ്ഞ ഭവന നിര്‍മ്മാണ മേഖലയിലും ഗവണ്‍മെന്റ് സ്വീകരിച്ചിട്ടുണ്ട്.
രാജ്യത്തെ പാവപ്പെട്ടവര്‍ക്ക് പാര്‍പ്പിടം ലഭ്യമാക്കുക എന്ന ഗവണ്‍മെന്റിന്റെ ലക്ഷ്യം സാക്ഷാതക്കരിക്കുന്നതിനാണിത്.
പ്രധാന്‍ മന്ത്രി ആവാസ് യോജനയ്ക്കു കീഴില്‍ ഏകദേശം ഒരു കോടിയിലധികം വീടുകള്‍ കഴിഞ്ഞ മൂന്നു വര്‍ഷത്തിനുള്ളില്‍ നിര്‍മ്മിച്ചു കഴിഞ്ഞു.
അടുത്ത സാമ്പത്തിക വര്‍ഷം 52 ലക്ഷം വീടുകളുടെ കൂടി നിര്‍മ്മാണം പൂര്‍ത്തിയാക്കുമെന്ന് ബജറ്റില്‍ നാം പ്രഖ്യാപിച്ചിട്ടുണ്ട്.
ഈ വര്‍ഷം നാം നിര്‍മ്മിക്കുന്ന 51 ലക്ഷം വീടുകള്‍ കൂടെതെയാണ് ഇത്.
താഴ്ന്ന വരുമാനക്കാരുടെയും ഇടത്തരക്കാരുടെയും പ്രതീക്ഷകള്‍ മനസില്‍ വച്ചുകൊണ്ട് ഗവണ്‍മെന്റ് അനേകം ഇളവുകളാണ് നല്കി വരുന്നത്.
കൂടാതെ റിയല്‍ എസ്റ്റേറ്റ് റഗുലേഷന്‍ ആന്‍ഡ് ഡവലപ്‌മെന്റ് നിയമം രാജ്യത്തെ ഭൂമി വ്യാപാര മേഖലയില്‍ സുതാര്യത കൊണ്ടുവരികയും ഇടത്തരം കുടുംബങ്ങള്‍ക്ക് വീടുകള്‍ എന്ന സ്വപനം യാഥാര്‍ത്ഥ്യമാക്കാന്‍ സഹായകമാകുകയും ചെയ്തിരിക്കുന്നു.
ചെലവു കുറഞ്ഞ ഭവന നിര്‍മ്മാണ രംഗത്തെ മൂലധന നിക്ഷേപം ഗണ്യമായി ഉയര്‍ന്നിട്ടുണ്ട്.
വിദേശ നിക്ഷേപകരോട് ഈ മേഖലയില്‍ കൂടുതലായി സഹകരിക്കാന്‍ ഞാന്‍ അഭ്യര്‍ത്ഥിച്ചിട്ടുമുണ്ട്.
സഹോദരീ സഹോദരന്മാരെ,
ഈ ഗവണ്‍മെന്റ് നടപ്പാക്കിയ – ഉജാല യോജന എന്ന പദ്ധതി രാജ്യത്ത് ഊര്‍ജ്ജ വിപ്ലവം കൊണ്ടുവരികയും ഇടത്തരം കുടുംബങ്ങള്‍ക്ക് എത്ര വലിയ ആശ്വാസമാവുകയും ചെയ്തു എന്നത് ഇതിന്റെ ഏറ്റവും വലിയ ഉദാഹരണമാണ്.
കഴിഞ്ഞ ഗവണ്‍മെന്റിന്റെ കാലത്ത് 350 രൂപ നിരക്കില്‍ വില ഉണ്ടായിരുന്ന എല്‍ഇഡി ബള്‍ബുകള്‍ ഇപ്പോള്‍ 40 -45 രൂപ നിരക്കില്‍ ലഭ്യമാണ്.
ഒരു വീട്ടില്‍ അഞ്ച് എല്‍ ഇ ഡി ബള്‍ബുകള്‍ സ്ഥാപിച്ചാല്‍ പ്രതിമാസം 400 രൂപ മുതല്‍ 500 രൂപ വരെ വൈദ്യുതി ബില്ലില്‍ ലാഭം ഉണ്ടാക്കാന്‍ സാധിക്കുമെന്ന് കണക്കുകള്‍ ചൂണ്ടിക്കാണിക്കുന്നു.
ഉജാല പദ്ധതിയില്‍ ഉള്‍പ്പെടുത്തി ഇതുവരെ രാജ്യത്ത് 28 കോടിയിലധികം എല്‍ഇഡി ബള്‍ബുകള്‍ വിതരണം ചെയ്തു കഴിഞ്ഞു.
ഇതു വഴി ഇടത്തരം കുടുംബങ്ങള്‍ എല്ലാം കൂടി പ്രതിവര്‍ഷം 15000 കോടി രൂപയാണ് രാജ്യത്തിനു നേടിത്തരുന്നത്.
ആസിയാന്‍ രാജ്യങ്ങളിലെല്ലാം എല്‍ഇഡി ബള്‍ബുകള്‍ക്ക് വലിയ ഡിമാന്റാണ് ഇപ്പോള്‍.
ഇത് ഇന്ത്യയിലെ വ്യാപാരികള്‍ക്ക് നല്ല അവസരമാണ്.
ലക്ഷ്യം നിശ്ചയിച്ച ശേഷം ജോലി പൂര്‍ത്തിയാക്കുക എന്നതാണ് ഈ ഗവണ്‍മെന്റിന്റെ പ്രവര്‍ത്തന സംസ്‌കാരം.
അതിന് ഉദാഹരണമാണ് ഞാന്‍ നാടിനു സമര്‍പ്പിച്ച ധോല സാദിയ പാലം.
അസമിലെ ജനങ്ങള്‍ക്ക് ഇതു മനസിലായിട്ടുണ്ടാവും.
മുമ്പത്തെ പോലെ ഈ പാലം പണി തുടരുകയായിരുന്നെങ്കില്‍ ഇന്നും അതിന്റെ നിര്‍മ്മാണ പ്രവര്‍ത്തനങ്ങള്‍ തീരുകയില്ലായിരുന്നു.
അതിന്റെ നിര്‍മ്മാണ ജോലികളുടെ ഘടന തന്നെ ആദ്യം നാം പരിഷ്‌കരിച്ചു.
ഈ വിധത്തില്‍ നമ്മള്‍ ഓരോ പദ്ധതികളും നിശ്ചിത സമയത്തിനുള്ളില്‍ പൂര്‍ത്തിയാക്കുന്നു.
എന്നു മാത്രമല്ല നിശ്ചിത സമയത്തിനു മുന്നെ തന്നെ പൂര്‍ത്തിയാക്കുന്നു.
ഇത്തരത്തിലാണ് ഉജ്ജ്വല പദ്ധതിയും മുന്നോട്ടു കൊണ്ടു പോകുന്നത്.
പാവപ്പെട്ട വീട്ടമ്മമാരെ വിറക് അടുപ്പിലെ പുകയില്‍ നിന്നു രക്ഷിക്കുക എന്ന ലക്ഷ്യത്തോടെയുള്ള ഈ പദ്ധതി നിശ്ചിത സമയപരിധിക്കുള്ളില്‍ തന്നെ പൂര്‍ത്തിയാക്കാന്‍ സാധിക്കും.
അതായത്, 2019 -നു മുമ്പ് രാജ്യത്തെ അഞ്ചു കോടി പാവപ്പെട്ട വീട്ടമ്മമാര്‍ക്ക് സൗജന്യമായി പാചക വാതക കണക്ഷന്‍ ലഭ്യമാക്കുക എന്നതാണ് നമ്മുടെ ലക്ഷ്യം.
ഈ പദ്ധതി വഴി ഇതിനോടകം 3.3 കോടി വീട്ടമ്മമാര്‍ക്ക് നമ്മള്‍ ആശ്വാസം നല്കി കഴിഞ്ഞു.
എന്നാല്‍ എട്ടു കോടി പാവപ്പെട്ട വീട്ടമ്മമാര്‍ക്കു കൂടി ഉജ്വല പദ്ധതിയുടെ കീഴില്‍ സൗജന്യമായി പാചക വാതക കണക്ഷന്‍ നല്കാനാണ് ഈ ബജറ്റില്‍ നാം തീരുമാനിച്ചിരിക്കുന്നത്.
സുഹൃത്തുക്കളെ,
അത്ര പെട്ടെന്നു മറക്കാന്‍ കഴിയാത്തതാണ് നമ്മുടെ യുവതലമുറയുടെ ആഗ്രഹാഭിലാഷങ്ങള്‍ അവഗണിക്കപ്പെട്ട 2014 മുമ്പുള്ള 10 വര്‍ഷങ്ങള്‍.
ഈ രാജ്യത്തെ യുവാക്കള്‍ അവരുടെതായി ചില കാര്യങ്ങള്‍ ചെയ്യാന്‍ ആഗ്രഹിച്ചു.
അതിനായി വായ്പയ്ക്ക് ബാങ്കിനെ സമീപിച്ചപ്പോള്‍ അവര്‍ ജാമ്യം ആവശ്യപ്പെട്ടു.
ഞങ്ങള്‍ ഇതാ മുദ്ര പദ്ധതി വഴി ആ നിബന്ധന ഒഴിവാക്കിയിരിക്കുന്നു.
ഈ പദ്ധതിയിലൂടെ രാജ്യത്ത് കഴിഞ്ഞ മൂന്നു വര്‍ഷത്തിനുള്ളില്‍ മൂന്നു കോടി പുതിയ സംരംഭകരാണ് ഉയര്‍ന്നു വന്നിരിക്കുന്നത്.
അവര്‍ അവരുടെതായ ജോലികളും ബിസിനസും ആരംഭിച്ചു നടത്തി വരികയാണ്.
ഈ ബജറ്റില്‍ മുദ്ര പദ്ധതിയുടെ കീഴില്‍ ജനങ്ങള്‍ക്ക് സ്വയം തൊഴിലിനായി മൂന്നു ലക്ഷം കോടി രൂപയാണ് ഗവണ്‍മെന്റ് വകയിരുത്തിയിരിക്കുന്നത്.
ഇതു കൂടാതെ സ്റ്റാന്‍ഡ് അപ് ഇന്ത്യ, സ്റ്റാര്‍ട്ട് അപ് ഇന്ത്യ സ്‌കില്‍ ഇന്ത്യ മിഷന്‍ തുടങ്ങിയ പദ്ധതികളിലൂടെയും രാജ്യത്തെ യുവാക്കളെ ഗവണ്‍മെന്റ് ശാക്തീകരിച്ചു വരികയാണ്.
അതിനുമുപരി ശ്രമേവ് ജയതേ എന്ന തത്വത്തിലൂന്നി നിയമങ്ങള്‍ ലഘൂകരിക്കുന്നതിന്റെ ഭാഗമായി ഗവണ്‍മെന്റ് രാജ്യത്തെ തൊഴില്‍ നിയമങ്ങളും പരിഷ്‌കരിച്ചുകൊണ്ടിരിക്കുന്നു.
നേരത്തെ നമ്മുടെ വ്യവസായികള്‍ക്ക് തൊഴില്‍ നിയമപ്രകാരം 50 രജിസ്റ്ററുകള്‍ സൂക്ഷിക്കണമായിരുന്നു.
ഇപ്പോള്‍ വെറും അഞ്ചു രജിസ്റ്ററുകള്‍ മതി.
ശ്രം സുവിധ പോര്‍ട്ടല്‍ അടിസ്ഥാനമാക്കി ഇന്ന് ഈ നടപടിക്രമങ്ങള്‍ പൂര്‍ത്തിയാക്കാം.
ഇന്ന് ഒറ്റ ദിവസം മതി ഈ രാജ്യത്ത് ഒരു കമ്പനി ആരംഭിക്കാന്‍.
മുമ്പ് ഇതിന്റെ നടപടികള്‍ പൂര്‍ത്തിയാക്കാന്‍ കുറഞ്ഞത് ഒരാഴ്ച്ചയെങ്കിലും വേണമായിരുന്നു.ഈ പരിഷ്‌കാരങ്ങള്‍ രാജ്യത്തെ യുവാക്കള്‍ക്കും സംരംഭകര്‍ക്കുമാണ് ഏറ്റവും പ്രയോജകീഭവിച്ചിരിക്കുന്നത്.
സുഹൃത്തുക്കളെ,
നമ്മുടെ വ്യവസായങ്ങളുടെ നട്ടെല്ലായ ചെറുകിട ഇടത്തരം സംരംഭക മേഖലയുടെ വികസനമാണ് നമ്മുടെ മുഖ്യ പരിഗണനയില്‍ ഒന്ന്.
രാജ്യത്തെ 250 കോടിയില്‍ കൂടുതല്‍ വിറ്റുവരവുള്ള എല്ലാ കമ്പനികള്‍ക്കും 25 ശതമാനം നികുതിയിളവാണ് ഈ ബജറ്റില്‍ പ്രഖ്യാപിച്ചിരിക്കുന്നത്.
നമ്മുടെ 99 ശതമാനം കമ്പനികള്‍ക്കും ഇതിന്റെ പ്രയോജനം ലഭിക്കും.ജിഎസ്ടി നടപ്പാക്കിയത് ചെറുകിട ഇടത്തരം സംരംഭക മേഖലയ്ക്ക് വലിയ സഹായമായിട്ടുണ്ട്.
സാമ്പത്തിക സ്ഥാപനങ്ങളില്‍ നിന്ന അവര്‍ക്ക് വായ്പ ലഭിക്കും.
അടുത്ത് മൂന്നു വര്‍ഷത്തേയ്ക്ക് എല്ലാ മേഖലകളിലുമുള്ള പുതിയ തൊഴിലാളികളുടെ പ്രോവിഡന്റ് ഫണ്ടിന്റെ 12 ശതമാനം ഗവണ്‍മെന്റ് നല്കും.
വരുമാന നികുതി നിയമ പ്രകാരം പുതിയ തൊഴിലാളികളുടെ ശമ്പളത്തില്‍ നിന്നു പിടിച്ചിരുന്ന 30 ശതമാനം കൂടി കുറവു ചെയ്യാന്‍ ബജറ്റ് നിര്‍ദ്ദേശിച്ചിട്ടുണ്ട്.
അഴിമതി ഇല്ലാതാക്കാനും കാര്യക്ഷമതയും സുതാര്യതയും വര്‍ധിപ്പിക്കാനും രാജ്യമെമ്പാടും വരുമാന നികുതിയുടെ ഇ അസസ്‌മെന്റ് നടപ്പാക്കുകയാണ്.
കൂടാതെ സ്ത്രീ തൊഴിലാളികളുടെ ഇപിഎഫ് വിഹിതം 12 ശതമാനത്തില്‍ നിന്ന് ആദ്യ മൂന്നു വര്‍ഷത്തേയ്ക്ക് എട്ടു ശതമാനമാക്കി കുറയ്ക്കുകയും ചെയ്തു.
അവരുടെ പ്രസവാവധി 12 ആഴ്ച്ച എന്നുള്ളത് 26 ആഴ്ചയാക്കി വര്‍ധിപ്പിച്ചു.
ഔപചാരിക മേഖലകളില്‍ ക്രഷുകളും മറ്റ് ആനുകൂല്യങ്ങളും സ്ത്രീ തൊഴിലാളികള്‍ക്കു ലഭിക്കും.
ഇതെല്ലാം മെയ്ക്ക് ഇന്‍ ഇന്ത്യയ്ക്കും ശക്തമായ സഹായമാകും.
സുഹൃത്തുക്കളെ,
ഗവണ്‍മെന്റിന്റെ ഈ പദ്ധതികളെല്ലാം പാവപ്പെട്ട ജനങ്ങളെ ശാക്തീകരിക്കുകയാണ്.
എന്നാലും കള്ളപ്പണവും അഴിമതിയുമാണ് അവര്‍ക്ക് ഏറ്റവും വലിയ നാശം വരുത്തുന്നത്.
അതിനാല്‍ ഈ രണ്ടു വിപത്തുകളെയും രാജ്യത്തുനിന്ന് ഉന്മൂലനം ചെയ്യാന്‍ ഈ ഗവണ്‍മെന്റ് പ്രതിജ്ഞാബദ്ധമാണ്.
സുഹൃത്തുക്കളെ,
ഇന്ന് ഈ വേദിയില്‍ നിന്നു കൊണ്ട് നമ്മുടെ രാജ്യത്തെ വ്യവസായി സമൂഹത്തിനു ഞാന്‍ കൃതജ്ഞത പ്രകാശിപ്പിക്കുന്നു.
രാജ്യത്തെ സാമ്പത്തിക ഏകീകരണ സംവിധാനമായ ജിഎസ്ടി അംഗീകരിച്ചതിനു മാത്രമല്ല, അതിനെ വ്യവസായ സംസ്‌കാരത്തില്‍ ഉള്‍പ്പെടുത്തുക കൂടി ചെയ്തതിനാണ അത്.
രാജ്യത്ത് സാമ്പത്തിക സുതാര്യത കൊണ്ടു വരുന്നതിനായി പാപ്പര്‍ കോഡ് ഉള്‍പ്പെടെയുള്ള നടപടികള്‍ ആവിഷ്‌കരിക്കാന്‍ ഈ ഗവണ്‍മെന്റ് നടപടികള്‍ സ്വീകരിച്ചിട്ടുണ്ട്.
ഇന്ത്യയില്‍ ഇത്തരം കോഡിന്റെ ആവശ്യം കുറെ വര്‍ഷങ്ങളായി ഉണ്ട്.
ഈ ഗവണ്‍മെന്റ് ആ പ്രശ്‌നം പരിഹരിച്ചിരിക്കുന്നു.
സുഹൃത്തുക്കളെ,
കേന്ദ്ര ഗവണ്‍മെന്റ് കഴിഞ്ഞ മൂന്നു വര്‍ഷങ്ങള്‍ക്കുള്ളില്‍ വ്യത്യസ്തങ്ങളായ നിരവധി സാമ്പത്തിക പരിഷ്‌കാരങ്ങള്‍ നടപ്പാക്കുകയുണ്ടായി.
ഇവയെല്ലാം രാജ്യത്ത് വ്യവസായങ്ങള്‍ ആരംഭിക്കാനുള്ള നടപടികള്‍ ലഘൂകരിച്ചു.ഈ പരിഷ്‌കാരങ്ങളാണ് ലോക ബാങ്കിന്റെ ബിസിനസ് റിപ്പോര്‍ട്ടില്‍ ഇന്ത്യയെ 100 രാജ്യങ്ങളുടെ പട്ടികയില്‍ 42-ാം സ്ഥാനത്ത് എത്തിച്ചത്.
ആഗോളതലത്തില്‍ ഗ്ലോബല്‍ കോമ്പറ്റിറ്റീവ്‌നെസ് ഇന്‍ഡക്‌സ്, മൂഡീസ് റേറ്റിംങ് തുടങ്ങി മറ്റ് പല മേഖലകളിലും ഇന്ത്യ അതിന്റെ സ്ഥാനം മെച്ചപ്പെടുത്തിയിട്ടുണ്ട്.
നമ്മുടെ നയങ്ങള്‍ മൂലം പണപ്പെരുപ്പം 5 ശതമാനത്തിനു താഴെ നില്ക്കുകയാണ്.
418 ശതലക്ഷം അമേരിക്കന്‍ ഡോളറിന്റെ വിദേശ വിനിമയ ശേഖരം നമുക്കുണ്ട്.
ഓട്ടോമൊബല്‍, ടെക്‌സ്‌റ്റൈല്‍, ടൂറിസം, തുറമുഖങ്ങള്‍, റോഡുകളും ദേശീയ പാതകളും പോലുള്ള നിരവധി പദ്ധതികളില്‍ നമുക്കു 100 ശതമാനം നേരിട്ടുള്ള വിദേശ നിക്ഷേപം ലഭിച്ചിട്ടുണ്ട്.
ഇന്ന് നേരിട്ടുള്ള വിദേശ നിക്ഷേപകരുടെ പ്രധാന ലക്ഷ്യങ്ങളിലൊന്നാണ് ഇന്ത്യ.
2016 -17 ല്‍ മാത്രം ഇന്ത്യയ്ക്ക് 60 ശതലക്ഷം ഡോളറിന്റെ ഏറ്റവും ഉയര്‍ന്ന വിദേശ നിക്ഷേപം ലഭിക്കുകയുണ്ടായി.
സാമ്പത്തിക വളര്‍ച്ചാ മേഖലയിലെ ഉയര്‍ന്നു വരുന്ന ഊര്‍ജ്ജ സ്രോതസായിട്ടാണ് ലോകം ഇന്ന് ഇന്ത്യയെ കാണുന്നത്.
സ്വസ്ഥമായി വ്യവസായങ്ങള്‍ ആരംഭിക്കാന്‍ സാധിക്കുന്ന വടക്കു കിഴക്കന്‍ സംസ്ഥാനങ്ങളുടെ പട്ടികയില്‍ അസം ഒന്നാം സ്ഥാനത്താണ് എന്നു കാണുന്നതില്‍ എനിക്ക് ആഹ്ലാദമുണ്ട്.
ഇപ്പോഴത്തെ സംസ്ഥാന ഗവണ്‍മെന്റിന്റെ നേതൃത്വത്തില്‍ രാജ്യത്തെ വ്യാവസായിക നിക്ഷേപം തേടുന്ന സംസ്ഥാനങ്ങളില്‍ അസാം കൂടുതല്‍ പുരോഗതിയിലേയ്ക്കു കുതിക്കും എന്ന് എനിക്ക് ഉറപ്പുണ്ട്.
സുഹൃത്തുക്കളെ ഇന്ന് നമ്മുടെ ശ്രദ്ധ അടിസ്ഥാന വികസന നിക്ഷേപത്തിലാണ്.
അടുത്ത വര്‍ഷം നാം ഈ മേഖലില്‍ ആറു ലക്ഷം കോടി രൂപയാണ് നിക്ഷേപിക്കാന്‍ പോകുന്നത്.
ഈ വര്‍ഷം 9000 കിലോമീറ്റര്‍ ദേശീയ പാതയുടെ നിര്‍മ്മാണം പൂര്‍ത്തിയാക്കാന്‍ നാം ഉദ്ദേശിക്കുന്നു.
ഭാരത്മാല പദ്ധതിയുടെ കീഴില്‍ 35000 കിലോമീറ്റര്‍ റോഡുകളുടെ നിര്‍മ്മാണത്തിനായി നമ്മള്‍ 5.35 ലക്ഷം കോടി രൂപ മുടക്കി കഴിഞ്ഞു.
റെയില്‍വെ 2018 -19 സാമ്പത്തിക വര്‍ഷത്തില്‍ 1.48 ലക്ഷം കോടി രൂപ മുതല്‍ മുടക്കും.
വരും വര്‍ഷങ്ങളില്‍ 600 പ്രധാന റെയില്‍വെ സ്റ്റേഷനുകള്‍ നവീകരിക്കാന്‍ നാം ഉദ്ദേശിക്കുന്നു.
ഈ നിക്ഷേപ തീരുമാനങ്ങള്‍ രാജ്യത്തെ വികസനത്തെ ത്വരിതപ്പെടുത്തും.
മാത്രവുമല്ല ഇവ വരും വര്‍ഷങ്ങളില്‍ രാജ്യത്ത് ലക്ഷക്കണക്കിനു തൊഴിലവസരങ്ങള്‍ സൃഷ്ടിക്കുകയും ചെയ്യും.
സുഹൃത്തുക്കളെ,
ഇന്ന് മറ്റൊരു വിഷയും കൂടി ചര്‍ച്ച ചെയ്യാന്‍ ഞാന്‍ ആഗ്രഹിക്കുന്നു.
ഈ ദേശത്തിന്റെ മഹനായ പുത്രന്‍, ഭൂപന്‍ ഹസാരിയ അദ്ദേഹത്തിന്റെ 13-മത്തെ വയസില്‍ എഴുതിയ ഒരു കവിതയുണ്ട്.
ആ കാലത്ത് ഇന്ത്യയില്‍ ബ്രിട്ടീഷുകാരുടെ ഭരണമായിരുന്നു.
ഈ പ്രദേശം മുഴുവന്‍ അടിമത്തത്തിന്റെ വിലങ്ങുകളിലായിരുന്നു.
ഭൂപന്‍ ഇങ്ങനെ കുറിച്ചു:
(വരികളുടെ അര്‍ത്ഥം ഇപ്രകാരമാണ്)
ഈ കാലത്തില്‍ ആളിക്കത്തുന്ന അഗ്നിയുടെ ഒരു സ്ഫുലിംഗമാണ് ഞാന്‍ ഞാന്‍ ഒരു പുതിയ അസമിനെ സൃഷ്ടിക്കും
പീഢിപ്പിക്കപ്പെട്ടവര്‍ പുറം തള്ളപ്പെട്ടവര്‍, അവര്‍ക്കു നഷ്ടപ്പെട്ടത് ഞാന്‍ തിരികെ കൊണ്ടുവരും
ഞാന്‍ ഒരു പുതിയ അസം സൃഷ്ടിക്കും.
ഇന്ത്യയുടെ ധീരരായ ലക്ഷോപലക്ഷം സ്വാതന്ത്ര്യ സമര സേനാനികളുടെ സ്വ്പനങ്ങള്‍ സാക്ഷാതക്കരിക്കാനുള്ള കൂട്ടുത്തരവാദിത്വം നമ്മുടേതാണ്.
ഈ ഉത്തരവാദിത്വം പൂര്‍ത്തിയാക്കാന്‍, 2022 ല്‍ നവഭാരതം എന്ന സ്വപ്‌നം യാഥാര്‍ത്ഥ്യമാക്കാന്‍ നാമെല്ലാവരും ശ്രേഷ്ഠമായ ഒരു പ്രതിജ്ഞ എടുക്കണം.
ഉത്തമമായ തീരുമാനത്തിലൂടെ വിജയം നേടാനുള്ള യാത്രയാണിത്.
അതിനായി വടക്കു കിഴക്കന്‍ മേഖലയിലെ ജനങ്ങളെ മനസില്‍ കണ്ടുകൊണ്ട്, അവരുടെ ആവശ്യങ്ങള്‍ മനസിലാക്കി കൊണ്ട് ഈ ഗവണ്‍മെന്റ് പദ്ധതികള്‍ ആവിഷ്‌കരിച്ചു നടപ്പാക്കിവരുന്നു.
വടക്കു കിഴക്കു മേഖലയിലെ എട്ടു സംസ്ഥാനങ്ങള്‍ അഥവ അഷ്ടലക്ഷ്മിമാര്‍ ( സൗന്ദര്യത്തിന്റെയും അഭിവൃദ്ധിയുടെയും എട്ടു ദേവതകള്‍) ആണ് രാജ്യത്തിന്റെ വികസനത്തിനായുള്ള പുത്തന്‍ വളര്‍ച്ചായന്ത്രങ്ങള്‍.
അവരാണ് നമ്മുടെ വികസനത്തിന്റെ ആവേഗശക്തി.
അതിനാണ് വടക്കു കിഴക്കന്‍ മേഖലയിലെ ഗതാഗത സൗകര്യങ്ങള്‍ക്ക് ഊന്നല്‍ നല്കുന്ന നയമാറ്റങ്ങള്‍ ഈ ഗവണ്‍മെന്റ് കൊണ്ടുവരുന്നത്.
ഈ മേഖലയില്‍ അടിസ്ഥാന സൗകര്യവികസനത്തിനായി നടത്തുന്ന നിക്ഷേപം മൊത്തം പ്രദേശത്തിന്റെ ചിത്രം മാറ്റി വരയ്ക്കുകയാണ്.
കഴിഞ്ഞ മൂന്നു വര്‍ഷത്തിനുള്ളില്‍ ശരാശരി 3500 കോടി രൂപ പ്രതിവര്‍ഷം വടക്കു കിഴക്കന്‍ റെയില്‍വെ മേഖലയില്‍ മാത്രം നാം ചെലവഴിച്ചിട്ടുണ്ട്.
പുതിയ 15 പാതകളുടെ നിര്‍മ്മാണച്ചെലവു തന്നെ 47000 കോടി രൂപയാണ്.
അഗര്‍ത്തല – അഖാവുര പാതയുടെ നിര്‍മ്മാണ പ്രവര്‍ത്തനങ്ങള്‍ അടുത്ത ദിവസങ്ങളില്‍ പൂര്‍ത്തിയാകും.ത്രിപുര – ബംഗളാദേശ് പാത പൂര്‍ത്തിയായാല്‍ അത് ഈ മേഖലയ്ക്കു മൊത്തം പ്രയോജനപ്പെടും.
വടക്കു കിഴക്ക് മേഖലയില്‍ 4000 കിലോമീറ്റര്‍ ദേശീയ പാത നിര്‍മ്മിക്കുന്നതിനായി 33000 കോടിയുടെ അടങ്കല്‍ തുക ഗവണ്‍മെന്റ് പാസാക്കിയിട്ടുണ്ട്.
കൂടാതെ വടക്കു കിഴക്കന്‍ സംസ്ഥാനങ്ങളില്‍ റോഡുകള്‍ക്കും ദേശീയ പാതകള്‍ക്കുമായി 90,000 കോടി കൂടി ഗവണ്‍മെന്റ് ചെലവഴിക്കും.
സഹോദരീ സഹോദരന്മാരെ,
അടല്‍ജിയുടെ കാലഘട്ടത്തില്‍ ആരംഭിക്കുകയും 2022 ല്‍ പൂര്‍ത്തീകരിക്കാന്‍ ഉദ്ദേശിക്കുകയും ചെയ്തിരിക്കുന്ന പ്രധാന മന്ത്രിയുടെ ഗ്രാമീണ റോഡ് പദ്ധതി 2019 ല്‍ തന്നെ പൂര്‍ത്തിയാക്കാന്‍ നാം തീരുമാനിച്ചിരിക്കുകയാണ്.
മാത്രമല്ല, പ്രധാനമന്ത്രിയുടെ ഗ്രാമീണ റോഡ് പദ്ധതിയില്‍ ഗ്രാമങ്ങളെ തമ്മില്‍ മാത്രമല്ല, ഗ്രാമങ്ങളിലെ വലിയ വിദ്യാലയങ്ങള്‍, ആശുപത്രികള്‍, വലിയ വിപണികള്‍ എന്നിവയെ കൂടി ബന്ധിപ്പിക്കുമെന്ന് ഈ ബജറ്റില്‍ നമ്മള്‍ പ്രഖ്യാപിച്ചിട്ടുണ്ട്.
വിവിധ വടക്കു കിഴക്കന്‍ സംസ്ഥാനങ്ങളിലെ വൈദ്യുതി വിതരണം ശക്തിപ്പെടുത്തുന്നതിനായി 10,000 കോടി രൂപയുടെ പദ്ധതികളാണ് ആരംഭിച്ചിരിക്കുന്നത്.
ഗുവാഹത്തിയില്‍ ലോകോത്തര നിലവാരത്തിലുള്ള വിമാനത്താവളത്തിന്റെ നിര്‍മ്മാണം ഉടന്‍ തുടങ്ങും.
ഇതു പൂര്‍ത്തിയാകുന്നതോടെ വടക്കു കിഴക്കന്‍ സംസ്ഥാനങ്ങള്‍ക്ക് പ്രത്യേകിച്ച് അസമിന് ആസിയാന്‍ രാജ്യങ്ങളുമായുള്ള സമ്പര്‍ക്കം കൂടുതല്‍ ശക്തമാകും.
ഉത്ഥാന്‍ പദ്ധതിയില്‍ വടക്കു കിഴക്കന്‍ മേഖലയ്ക്ക് ഗവണ്‍മെന്റ് പ്രത്യേക പരിഗണന നല്കുന്നുണ്ട്.
ഈ മേഖലയിലെ 19 വിമാനത്താവളങ്ങളും ഹെലിപാഡുകളും തമ്മില്‍ ബന്ധിപ്പിക്കുന്ന പ്രവര്‍ത്തനം പൂര്‍ത്തിയായിക്കഴിഞ്ഞു.
ഇതില്‍ അഞ്ച് എണ്ണം അസമിലാണ്.
160 വിദേശരാജ്യങ്ങളിലെ വിനോദസഞ്ചാരികള്‍ക്കു ഇലക്ട്രോണിക് വിസ നല്കാനുള്ള കേന്ദ്ര തീരുമാനം ഈ മേഖലയിലെയും വിനോദ സഞ്ചാര വികസനത്തെ ത്വരിതപ്പെടുത്തുന്നതില്‍ നിര്‍ണായക പങ്കു വഹിക്കും.
സുഹൃത്തുക്കളെ,
ഗുവാഹത്തിയില്‍ 1100 കോടി രൂപ ചെലവില്‍ പുതിയ എയിംസ് നിര്‍മ്മിക്കുന്നതിന് കേന്ദ്ര ഗവണ്‍മെന്റ് അനുമതി നല്കിയിരിക്കുന്നു.
വടക്കു കിഴക്കന്‍ മേഖലയെ ദേശീയ വാതക ഗ്രിഡുമായി ബന്ധിപ്പിക്കുന്ന കാര്യവും ഗവണ്‍മെന്റ് പഠിച്ചു വരികയാണ്.
ഗുവാഹത്തി വരെ 3000 കോടി രൂപ മുടക്കി വാതക പൈപ്പ് ലൈന്‍ നീട്ടുന്ന പദ്ധതിക്ക് വാതക അഥോറിറ്റിയുടെ അനുമതി ലഭിച്ചിട്ടുണ്ട്.
നോര്‍ത്ത് ഈസ്റ്റ് സ്‌പെഷല്‍ ഇന്‍ഫ്രാസ്ട്രക്ച്ചര്‍ ഡവലപ്‌മെന്റ് സ്‌കീം എന്ന പുതിയ ഒരു പദ്ധതിക്ക് അടുത്ത നാളില്‍ ഗവണ്‍മെന്റ് അനുമതി നല്കുകയുണ്ടായി.
ഈ പദ്ധതിക്കു കീഴില്‍ അടിസ്ഥാന സൗകര്യ വികസന പ്രവര്‍ത്തനങ്ങള്‍ പൂര്‍ത്തിയാക്കുന്നതിന് 10 ശതമാനം കേന്ദ്ര ഗവണ്‍മെന്റ് നല്കും.
വടക്കു കിഴക്ക് മേഖലയിലെ ഈ നിക്ഷേപം ഈ പ്രദേശത്തെ വിനോദസഞ്ചാരത്തിനും അതുവഴി യുവാക്കള്‍ക്കു ലഭിക്കാന്‍ പോകുന്ന പുതിയ തൊഴില്‍ അവസരങ്ങള്‍ക്കും സഹായകരമാകും.
സുഹൃത്തുക്കളെ,
അസം മുഖ്യമന്ത്രി ശ്രീ സര്‍ബാനന്ദ സോണോവാളിനെ ഞാന്‍ അഭിനന്ദിക്കുന്നു.
വളരെ കുറഞ്ഞ സമയം കൊണ്ടാണ് അദ്ദേഹം അസമില്‍ വ്യവസായ- വികസന സൗഹൃദ അന്തരീക്ഷം സൃഷ്ടിച്ചത്.
അഴിമതിക്കെതിരായും അസം ഗവണ്‍മെന്റ് ശക്തമായ നടപടികളാണ് സ്വീകരിച്ചിരിക്കുന്നത്.
വ്യവസായങ്ങള്‍ ആരംഭിക്കുന്നതിനും വിനോദ സഞ്ചാരം പ്രോത്സാഹിപ്പിക്കുന്നതിനും അസം ഗവണ്‍മെന്റ് നികുതി ഇളവുകള്‍ നല്കി വരുന്നു.
സംസ്ഥാനത്ത് പുതിയ ഐടി നയം, പുതിയ സ്റ്റാര്‍ട്ട് അപ് നയം, പുതിയ സ്‌പോര്‍ട്‌സ് നയം, പുതിയ പഞ്ചസാര നയം, പുതിയ സൗരോര്‍ജ്ജ നയം തുടങ്ങിയവ അദ്ദേഹം നടപ്പാക്കി കഴിഞ്ഞു.
ഗുവാഹത്തിയെ ആസിയാന്‍ രാജ്യങ്ങളുമായുള്ള വ്യവസായത്തിന്റെ ഹബ്ബായി വികസിപ്പിക്കാനും സംസ്ഥാന ഗവണ്‍മെന്റിനു സാധിച്ചു.
ഇക്കാര്യത്തിലും അവര്‍ അഭിനന്ദനം അര്‍ഹിക്കുന്നു.
ഗുവാഹത്തി ഒരു സ്മാര്‍ട്ട് നഗരമായി വികസിച്ചു കഴിഞ്ഞു.
ഇത്തരം ഒരു വന്‍ സംഭവം വലിയ ആവേശത്തോടെ ഏറ്റെടുത്ത വടക്കു കിഴക്കന്‍ സംസ്ഥാനങ്ങളിലെയും അസമിലെയും ജനങ്ങളെ ഒരിക്കല്‍ കൂടി ഞാന്‍ അഭിനന്ദിക്കുന്നു.
ഈ ആഗോള നിക്ഷേപ ഉച്ചകോടില്‍ പങ്കെടുക്കാന്‍ എത്തിയ ആസിയന്‍, ബിന്‍ രാജ്യങ്ങളിലെ വിശിഷ്ടാതിഥികള്‍ക്കും ഞാന്‍ നന്ദി പറയുന്നു.
ഈ ഉച്ചകോടി ഒരു തുടക്കം മാത്രമാണെന്നും, നൂറ്റാണ്ടുകളായി നിങ്ങളുമായുള്ള ഞങ്ങളുടെ ബന്ധത്തില്‍ ഇത് പുത്തന്‍ അധ്യായം എഴുതി ചേര്‍ക്കുമെന്നും എനിക്ക് ഉറപ്പുണ്ട്.
ഒരിക്കല്‍ കൂടി വടക്കു കിഴക്ക് മേഖലയിലെ പ്രത്യേകിച്ച് അസമിലെ ജനങ്ങള്‍ക്ക് ഈ പ്രത്യേക ചടങ്ങിന്റെ പേരില്‍ ഞാന്‍ മംഗളങ്ങള്‍ ആശംസിക്കുന്നു.
അപ്‌നാ ലോകോകോ ബഹുത് ബഹുത് ധന്യവാദ്
നിങ്ങള്‍ക്ക് എല്ലാവര്‍ക്കും വളരെ നന്ദി.
