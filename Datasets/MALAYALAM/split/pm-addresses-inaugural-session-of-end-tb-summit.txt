പ്രധാനമന്ത്രി ശ്രീ.
നരേന്ദ്ര മോദി ന്യൂ ഡല്‍ഹിയില്‍ ഇന്ന് റ്റി.ബി.
നിര്‍മ്മാര്‍ജ്ജന ഉച്ചകോടിയുടെ ഉദ്ഘാടന സമ്മേളനത്തെ അഭിസംബോധന ചെയ്തു.
രാജ്യത്ത് നിന്ന് ക്ഷയരോഗം പൂര്‍ണമായി ഇല്ലായ്മ ചെയ്യുന്നതിലേയ്ക്കുള്ള ഒരു സുപ്രധാന പരിപാടിയായിരിക്കും ഈ ഉച്ചകോടിയെന്ന് അദ്ദേഹം വിശ്വാസം പ്രകടിപ്പിച്ചു.
ഈ രോഗം നിര്‍മ്മാര്‍ജ്ജനം ചെയ്യാന്‍ കൈക്കൊള്ളുന്ന ഓരോ നടപടിയും പാവപ്പെട്ടവരുടെ ജീവിതം മെച്ചപ്പെടുത്താന്‍ കൂടിയുള്ളതായിരിക്കുമെന്ന് അദ്ദേഹം പറഞ്ഞു.
ആഗോളതലത്തില്‍ ലക്ഷ്യമിട്ടിട്ടുള്ള 2030 ന് പകരം 2025 ഓടെ തന്നെ ക്ഷയരോഗത്തെ പൂര്‍ണ്ണമായി നിര്‍മ്മാര്‍ജ്ജനം ചെയ്യാനാണ് ഇന്ത്യ ലക്ഷ്യമിട്ടിരിക്കുന്നതെന്ന് പ്രധാനമന്ത്രി പ്രഖ്യാപിച്ചു.
ഈ ലക്ഷ്യത്തിലേയ്ക്ക് ഗവണ്‍മെന്റ് സമഗ്രമായി പ്രവര്‍ത്തിച്ച് വരികയാണെന്ന് അദ്ദേഹം പറഞ്ഞു.
സംസ്ഥാന ഗവണ്‍മെന്റുകള്‍ക്ക് ഇക്കാര്യത്തില്‍ ഒരു മുഖ്യ പങ്ക് വഹിക്കാനുണ്ടെന്ന് പറഞ്ഞ പ്രധാനമന്ത്രി, ഈ പ്രചാരണ പരിപാടിയില്‍ പങ്ക് ചേരാന്‍ എല്ലാ മുഖ്യമന്ത്രിമാര്‍ക്കും താന്‍ നേരിട്ട് കത്തെഴുതിയിട്ടുണ്ടെന്നും അറിയിച്ചു.
ക്ഷയരോഗ ചികിത്സയില്‍ മുന്‍നിരയിലുള്ള ചികിത്സകരും, പ്രവര്‍ത്തകരും ക്ഷയരോഗ നിര്‍മ്മാര്‍ജ്ജനത്തിലെ നിര്‍ണ്ണായക ഘടകമാണമെന്ന് പ്രധാനമന്ത്രി പറഞ്ഞു.
ഈ രോഗത്തെ അതിജീവിച്ചവരും മറ്റുള്ളവര്‍ക്ക് പ്രചോദനമാണ്.
ഇന്ദ്രധനുഷ് ദൗത്യത്തിന്റെയും, ശുചിത്വ ഭാരത യജ്ഞത്തിന്റെയും ഉദാഹരണങ്ങള്‍ ചൂണ്ടിക്കാട്ടികൊണ്ട് നിശ്ചിത ലക്ഷ്യങ്ങള്‍ കൈവരിക്കുന്നതിലെ പുരോഗതി കേന്ദ്ര ഗവണ്‍മെന്റ് എങ്ങനെയാണ് വേഗത്തിലാക്കുന്നതെന്ന് പ്രധാനമന്ത്രി വ്യക്തമാക്കി.
