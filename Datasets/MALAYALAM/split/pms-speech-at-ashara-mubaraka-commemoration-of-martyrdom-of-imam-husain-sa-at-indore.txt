പരിശുദ്ധനായ ഡോ.സെയ്ദന മുഫദാല്‍ സൈഫൂദീന്‍, മധ്യപ്രദേശിന്റെ ജനകീയ മുഖ്യമന്ത്രി ശ്രീ.ശിവരാജ് സിംങ് ചൗഹാന്‍ജി, ദാവൂദി ബോറ സമൂഹത്തിലെ ഇവിടെ കൂടിയിരിക്കുന്ന എന്റെ കുടുംബാംഗങ്ങളെ,
ഇവിടെ ഈ അവസരത്തില്‍ നിങ്ങളോടൊപ്പം ആയിരിക്കുക എന്നത് എനിക്ക് വളരെ പ്രചോദനം നല്കുന്നു, മാത്രവുമല്ല ഇത് എനിക്ക് പുതിയ ഒരനുഭവം കൂടിയാകുന്നു.
അഷാറ മുബാറകയിലെ ഈ വിശുദ്ധ അവസരത്തില്‍ പങ്കെടുക്കാന്‍ എനിക്ക് അവസരം നല്കിയ നിങ്ങളോട് ഞാന്‍ അതീവ കൃതജ്ഞനാണ്.
വിവിധ രാജ്യങ്ങളിലുള്ള ഈ സമൂഹത്തിലെ അംഗങ്ങളെല്ലാവരും ആധുനിക സാങ്കേതിക വിദ്യയുടെ സഹായത്താല്‍ ഇപ്പോള്‍ നമ്മെ കാണുകയും കേള്‍ക്കുകയും ചെയ്യുന്നു എന്നാണ് ഞാന്‍ മനസിലാക്കുന്നത്.
വിദൂര സ്ഥലങ്ങളില്‍ നിന്നു സാങ്കേതിക വിദ്യയുടെ സഹായത്താല്‍ നമ്മളുമായി സമ്പര്‍ക്കത്തിലുള്ള എല്ലാവരെയും ഞാന്‍ നമസ്‌കരിക്കുന്നു.
സുഹൃത്തുക്കളെ, നിങ്ങള്‍ എല്ലാവരും ഇമാം ഹുസൈനിന്റെ പരിശുദ്ധ സന്ദേശം പിന്തുടരുന്നവരും ആ സന്ദേശം നൂറ്റാണ്ടുകളായി ഈ രാജ്യത്തും ലോകമെങ്ങും ഉദ്‌ഘോഷിക്കുകയും ചെയ്യുന്നവരുമാണല്ലോ.
നീതിക്കും സമാധാനത്തിനും വേണ്ടി ജീവത്യാഗം ചെയത് മഹാനാണ് ഇമാം ഹുസൈന്‍.
അനീതിക്കും അസഹിഷ്ണുതയ്ക്കും എതിരെ അദ്ദേഹം ശബ്ദം ഉയര്‍ത്തി.
അദ്ദേഹത്തിന്റെ ഉപദേശങ്ങള്‍ക്ക് കഴിഞ്ഞ കാലഘട്ടത്തില്‍ എന്നതിനെക്കാള്‍ ഇന്ന് കൂടുതല്‍ പ്രാധാന്യമുണ്ട്.
ഈ പാരമ്പര്യങ്ങള്‍ ഉറപ്പോടെ പ്രചരിപ്പിക്കേണ്ടതിന്റെ ശക്തമായ ആവശ്യമുണ്ട് ഇന്ന്.
സെയ്ദന സാഹിബും, ബോറ സമൂഹത്തിലെ ഓരോ വ്യക്തിയും ഈ ദൗത്യവുമായി ബന്ധപ്പെട്ടു പ്രവര്‍ത്തിക്കുന്നു എന്നതില്‍ എനിക്ക് ആഹ്ലാദമുണ്ട്.
സുഹൃത്തുക്കളെ, നാം വസുധൈവ കുടുംബകത്തില്‍ വിശ്വസിക്കുന്നു.
നാം ഈ ലോകത്തെ ഒരു തറവാടായി കരുതുന്നു.
മറ്റുള്ളവര്‍ക്കൊപ്പം കൈകോര്‍ത്തു മുന്നേറുന്നവരാണ് നാം.
ഇതാണ് നമ്മുടെ സമൂഹത്തിന്റെ ശക്തി.
ഈ പൈതൃകമാണ് ഇതര രാജ്യങ്ങളുമായി താരതമ്യപ്പെടുത്തുമ്പോള്‍ നമുക്ക് വ്യത്യസ്തമായ ഒരു വ്യക്തിത്വം നല്കുന്നത്.
ഇന്ത്യയുടെ ഈ ശക്തിയുമായാണ് ബോറ സമൂഹം ലോകത്തിനു മുന്നില്‍ സ്വയം അവതരിപ്പിക്കുന്നത് എന്നതില്‍ എനിക്ക് സന്തോഷം തോന്നുന്നു.
ലോകത്ത് എവിടെ ചെന്നാലും അവര്‍ എന്നോട് ആരായും അങ്ങേയ്ക്കു സുഖമാണോ എന്ന്.
നമുക്ക് നമ്മുടെ ഭൂതകാലത്തെ ഓര്‍ത്ത് അഭിമാനമാണ് ഉള്ളത്.
വര്‍ത്തമാനത്തില്‍ നമുക്ക് വിശാവസമുണ്ട്.
ശോഭനമായ ഭാവിക്കായി നമുക്ക് പ്രതിജ്ഞകളും ഉണ്ട്.
ഞാന്‍ എവിടെ പോയാലും വികസനത്തിനും സമാധാനത്തിനും വേണ്ടി ഈ സമൂഹം നല്കുന്ന സംഭാവനകളെക്കുറിച്ച് ജനങ്ങളോടു സംസാരിക്കാറുണ്ട്.
സമാധാനത്തിനും ഐക്യത്തിനും സത്യഗ്രഹത്തിനും രാജ്യസ്‌നേഹത്തിനും ബോറ സമുദായം ചെയ്തിട്ടുള്ള സേവനങ്ങള്‍ വളരെ പ്രധാനപ്പെട്ടതാണ്.
സെയ്ദ്‌ന സാഹിബ് തന്റെ പ്രസംഗങ്ങളിലൂടെ നമ്മുടെ മാതൃരാജ്യത്തോടുള്ള സ്‌നേഹവും അര്‍പ്പണവുമാണ് പഠിപ്പിച്ചത്.
ഓരോരുത്തരും രാജ്യത്തിന്റെയും സമൂഹത്തിന്റെയും നിയമങ്ങള്‍ക്കും ചട്ടങ്ങള്‍ക്കും വിധേയമായി എങ്ങിനെ ജീവിക്കാം എന്നാണ് ഇപ്പോള്‍ പ്രസംഗിച്ചപ്പോഴും അദ്ദേഹം നമ്മെ പഠിപ്പിച്ചത്.
മുമ്പ് ആദരണീയനായ സെയ്ദന താഹിര്‍ സയ്ഫുദീന്‍ സാഹിബും മഹാത്മഗാന്ധിക്കൊപ്പം നമ്മുടെ രാജ്യത്ത് ഈ മൂല്യങ്ങള്‍ സ്ഥാപിക്കുന്നതില്‍ അതി പ്രധാനമായ പങ്കു വഹിച്ചു.
ഈ രണ്ടു മഹത് വ്യക്തിത്വങ്ങളും തമ്മില്‍ ആദ്യം കണ്ടു മുട്ടിയത് ഒരു ട്രെയിന്‍ യാത്രയിലാണ് എന്ന് ഞാന്‍ എവിടെയോ വായിച്ചത് ഓര്‍മ്മിക്കുന്നു.
അതിനു ശേഷം ഇരുവരും സ്ഥിര സൗഹൃദത്തിലായിരുന്നു.
രാജ്യത്തെ സംബന്ധിക്കുന്ന എല്ലാ പ്രധാന വിഷയങ്ങളും അവര്‍ പരസ്പരം ചര്‍ച്ച ചെയ്യുകയും ആലോചിക്കുകയും ചെയ്തിരുന്നു.
നമ്മുടെ സ്വാതന്ത്ര്യ സമര ചരിത്രത്തിലെ സുവര്‍ണ അധ്യായമായിരുന്നു ദണ്ഡിയാത്ര എന്ന് നമുക്ക് അറിയാം.
ആ യാത്രയില്‍ ആദരണീയനായ ബാപ്പു, മഹാത്മ ഗാന്ധി സെയ്ദ്‌ന സാഹിബിന്റെ വസതിയായ സയ്ഫി വില്ലയില്‍ താമസിക്കുകയുണ്ടായി.
മഹാത്മഗാന്ധിയോടുള്ള, അദ്ദേഹത്തിന്റെ മൂല്യങ്ങളോടുള്ള ബഹുമാനാര്‍ത്ഥം സ്വാതന്ത്ര്യത്തിനു ശേഷം സയ്ഫുദീന്‍ സാഹിബ് അദ്ദേഹത്തിന്റെ ആ വസതി രാഷ്ട്രത്തിനു സംഭാവന ചെയ്തു.
ആ സയ്ഫി വില്ലയാണ് ഇന്ന് ഈ രാജ്യത്തെ യുവ തലമുറയ്ക്ക് പ്രചോദനമായിരിക്കുന്നത്.
സുഹൃത്തുക്കളെ, ബോറ സമുദായവുമായി എനിക്കുള്ള ബന്ധം വളരെ മുമ്പുള്ളതാണ്.
പക്ഷെ സെയ്ദ്‌ന സാഹിബിന്റെ വിശദീകരണം കേട്ടപ്പോള്‍ എനിക്കു തോന്നുന്നു യഥാര്‍ത്ഥത്തില്‍ ഞാന്‍ ഈ കുടുംബത്തിലെ ഒരംഗം തന്നെ ആണ് എന്ന്.
എനിക്കു നിങ്ങള്‍ എല്ലാവരുമായി ഒരു ഐക്യവും അടുപ്പവും അനുഭവപ്പെടുന്നു.
അതുകൊണ്ടാണ് ഇന്നും നിങ്ങള്‍ക്കു മുന്നില്‍ എന്റെ വാതിലുകള്‍ തുറന്നിട്ടിരിക്കുന്നത്.
നിങ്ങളുടെയും നിങ്ങളുടെ കുടംബത്തിന്റെയും മുഴുവന്‍ സ്‌നേഹത്തിന് പാത്രമാകാന്‍ എനിക്കു ഭാഗ്യം ലഭിച്ചിരിക്കുന്നു.
എന്റെ ജന്മദിനത്തിന് ഇനിയും സമയമുണ്ട്.
എന്നാല്‍ രാഷ്ട്രത്തിന്റെ ക്ഷേമത്തിനായി പ്രവര്‍ത്തിക്കാനുള്ള ഊര്‍ജ്ജം ഈ വേദിയിലെ നിങ്ങളുടെ ആശീര്‍വാദത്തിലൂടെ നിങ്ങള്‍ എനിക്കു നല്കിയിരിക്കുന്നു.
ഇതൊരു വലിയ കാര്യമാണ്.
എനിക്ക് നിങ്ങളോട് അതിയായ കൃതജ്ഞതയുണ്ട്.
ബോറ വ്യവസായ സമൂഹത്തിലെ പ്രതിനിധി ഇല്ലാത്ത ഒരു ഗ്രാമം കാണുക ബുദ്ധിമുട്ടാണ്.
ഗുജറാത്ത് മുഖ്യമന്ത്രി ആയിരിക്കെ, എന്റെ ഓരോ ചുവടുവയ്പിലും ബോറ സമുദായം എന്നെ പിന്തുണച്ചിരുന്നു.
ആ ബന്ധമാണ് ഇന്ന് എന്നെ നിങ്ങളുടെ അടുത്തേയ്ക്ക് വലിച്ചടുപ്പിച്ചത്.
ഞാന്‍ വ്യക്തമായി ഓര്‍ക്കുന്നു.
ഒരിക്കല്‍ സെയ്ദ്‌ന സാഹിബ് പഠാനില്‍ നിന്നു മടങ്ങുകയാണ്.
സൂററ്റിലേയ്ക്ക് പോകാനായിരുന്നു അദ്ദേഹം ഉദ്ദേശിച്ചത്.
സമയം കുറവായിരുന്നതിനാല്‍ ഞാന്‍ അദ്ദേഹത്തെ വിമാനത്താവളത്തില്‍ പോയി കണ്ടു.
കാരണം തമ്മില്‍ കാണാതെ പോകുന്ന കാര്യം എനിക്കു ചിന്തിക്കാനാവില്ലായിരുന്നു.
നിങ്ങള്‍ക്കു വരാന്‍ സാധിച്ചില്ലെങികില്‍ ഞാന്‍ നിങ്ങളുടെ അടുത്തെത്തും.
അങ്ങനെ ഞങ്ങള്‍ വിമാനത്താവളത്തില്‍ ഇരിക്കുകയായിരുന്നു.
അന്ന് ഒരു കൊച്ചു കുഞ്ഞിനോട് എന്ന വിധത്തിലാണ് അദ്ദേഹം എന്നോട് വാത്സല്യപൂര്‍വം സംസാരിച്ചത്.
ഞാന്‍ അന്ന് അദ്ദേഹവുമായി പങ്കുവച്ചത് ഗുജറാത്തിലെ ജല ദൗര്‍ലഭ്യത്തെ കുറിച്ചും, തടയണകള്‍ നിര്‍മ്മിക്കേണ്ടതിനെ കുറിച്ചുമായിരുന്നു.
അദ്ദേഹത്തിന് അന്ന് 97 – 98 വയസുണ്ടാവും.
എന്തായാലും 95 നു മേല്‍.
ഇന്നും എനിക്കു പൂര്‍ണ തൃപ്തിയോടെ പറയാന്‍ സാധിക്കും, ആ പ്രായത്തിലും വെറും യാദൃശ്ചിക സംഭാഷണത്തിന്റെ അടിസ്ഥാനത്തില്‍ അദ്ദേഹം ആ ദൗത്യത്തിനു വേണ്ടി പ്രവര്‍ത്തിച്ചു തുടങ്ങി.
അദ്ദേഹത്തിന്റെ പ്രയത്‌നത്തിലൂടെ ഗുജറാത്തിലെ വിവിധ ഗ്രാമങ്ങളില്‍ തടയണകള്‍ ഉണ്ടായി, വെള്ളം സംഭരിച്ചു.
ഈ ബോധവത്ക്കരണം ഇന്നും വിജയകരമായി നടക്കുന്നു, അങ്ങനെ ഗ്രാമങ്ങള്‍ക്ക് വെള്ളം ലഭിച്ചു തുടങ്ങി.
ഏതാനും വര്‍ഷങ്ങള്‍ക്കു മുമ്പ് പോഷകാഹാരക്കുറവു പരിഹരിക്കാനുള്ള ഒരു യഞ്ജത്തില്‍ ഞാന്‍ ബോറ സമുദായത്തിന്റെ സഹായം തേടുകയുണ്ടായി.
ബഹുജന ബോധവത്ക്കരണ പ്രചാരണ പരിപാടി നടത്താന്‍ ഞാന്‍ അവരോട് അഭ്യര്‍ത്ഥിച്ചു.
ഗുജറാത്തിലെ ഈ ഗുരുതര പ്രശ്‌നം പരിഹരിക്കാന്‍ ബോറ സമുദായംഗങ്ങള്‍ ഒന്നടങ്കം അപ്പോള്‍ തന്നെ മുന്നിട്ടിറങ്ങി.
രാഷ്ട്രവും സമുദായവും തമ്മിലുള്ള ബന്ധം നിരീക്ഷിക്കുക.
ദാവൂദി ബോറ സമുദായം അഷാറ മുബാറകയില്‍ പ്രത്യേക വിശുദ്ധ അനുസ്മരണ ആചരണം നടത്തുമ്പോള്‍ രാജ്യം പോഷകാഹാര ദൗത്യവുമായി ബന്ധപ്പെട്ട പോഷക മാസം ആചരിക്കുകയാണ്.
ഓരോ കുഞ്ഞിന്റെയും അമ്മയുടെയും സുരക്ഷ ഉറപ്പാക്കുന്നതിനായി രാജ്യമെമ്പാടും ഈ പ്രചാരണപരിപാടി നടപ്പിലാക്കി വരികയാണ്.
കുട്ടികളുടെ വിദ്യാഭ്യാസം, ആരോഗ്യം, പോഷകാഹാരം എന്നീ രംഗങ്ങളില്‍ നിങ്ങള്‍ നടത്തിയ ഓരോ സംരംഭങ്ങളും സമൂഹത്തെ ശാക്തീകരിക്കുവാന്‍ സഹായകമായി.
ഉണരൂ പദ്ധതിയുടെ കീഴില്‍ മഹാരാഷ്ട്രയില്‍ ഉള്‍പ്പെടെ രാജ്യത്തിന്റെ വിവിധ ഭാഗങ്ങളില്‍ നിങ്ങള്‍ കുട്ടികള്‍ക്ക് പോഷകാഹാര വിതരണം നടത്തുന്നു എന്ന് ഞാന്‍ മനസിലാക്കുന്നു.
രാഷ്ട്രത്തിന്റെ ഭാവിയെ ശാക്തീകരിക്കുവാന്‍ നിങ്ങളുടെ ഈ സംരംഭം തീര്‍ച്ചയായും ഉപകരിക്കും.
ഇതാദ്യമായി ഗവണ്‍മെന്റ് ആരോഗ്യ പരിചരണത്തിന് മുന്‍ഗണന നല്കുകയും കൂടുതല്‍ പ്രാധാന്യം നല്കുകയും ചെയ്തിരിക്കുന്നു എന്ന വസ്തുത നിങ്ങള്‍ മനസിലാക്കിയിട്ടുണ്ടാവും.
രാജ്യത്തെ 50 കോടി പാവപ്പെട്ട സഹോദരി സഹോദരന്മാരുടെ രക്ഷകനായി ആയൂഷ്മാന്‍ ഭാരത് മാറിക്കഴിഞ്ഞു.
ഇതുവഴി ചെലവു കുറഞ്ഞ ആരോഗ്യ പരിചരണവും പ്രതിരോധ നടപടികളുമാണ് പ്രോത്സാഹിപ്പിക്കുന്നത്.
നല്ല നിലവാരമുള്ള ആശുപത്രികളുടെയും ആരോഗ്യ ക്ഷേമ കേന്ദ്രങ്ങളുടെയും ശൃംഖല സ്ഥാപിച്ചു കഴിഞ്ഞു.
ജന്‍ ഔഷധി ശാലകളിലൂടെ കുറഞ്ഞ നിരക്കില്‍ മരുന്നുകളും നല്കിവരുന്നുണ്ട്.
സൗജന്യമായി ഡയലസിസ് നടത്തുന്നതിനുള്ള സൗകര്യങ്ങളും ലഭ്യമാക്കിയിരിക്കുന്നു.
ഹൃദയം കാല്‍മുട്ട് തുടങ്ങിയവയുടെ ശസ്ത്രക്രിയകള്‍ക്ക് ആവശ്യമായ ഉപകരണങ്ങളുടെ നിരക്കുകളും കുത്തനെ കുറച്ചു.
ഇത് ഒരു ചെറിയ പരിപാടിയല്ല.
ആയൂഷ്മാന്‍ ഭാരത് എന്ന ഈ പരിപാടി ഇന്ത്യയിലെ ജനസംഖ്യയുടെ ഭൂരിഭാഗത്തിന്റെയും ആരോഗ്യസംബന്ധമായ ആവശ്യങ്ങള്‍ നിറവേറ്റുമ്പോള്‍ അത് എണ്ണത്തില്‍ അമേരിക്ക, കാനഡ, മെക്‌സിക്കോ എന്നീ രാജ്യങ്ങളിലെ ജനസംഖ്യയെക്കാള്‍ കൂടുതല്‍ വരും.
യൂറോപ്പിലെ മുഴുവന്‍ ജനസംഖ്യയെക്കാള്‍ കൂടുതല്‍ ജനങ്ങള്‍ക്കാണ് ഈ പദ്ധതിയുടെ പ്രയോജനം ലഭിക്കുക.
അത്തരത്തില്‍ ബൃഹത്തായ ഒരു ജനസമൂഹത്തിന്റെ ക്ഷേമത്തിനാണ് ഈ പദ്ധതിയുടെ പ്രയോജനം ലഭിക്കുക എന്നു നിങ്ങള്‍ക്കു മനസിലാക്കാന്‍ സാധിക്കും.
എല്ലാ കുടുംബങ്ങള്‍ക്കും പ്രതിവര്‍ഷം അഞ്ചു ലക്ഷം രൂപ വരെ ചികിത്സാ സഹായം ലഭിക്കും.
ഇതൊരു ചെറിയ തീരുമാനമല്ല.
ഈ 50 ലക്ഷത്തില്‍ ഉള്‍പ്പെടുന്ന എല്ലാ കുടുംബങ്ങള്‍ക്കും എല്ലാ വര്‍ഷവും അഞ്ചു ലക്ഷം രൂപ ലഭിക്കും.ആയൂഷ്മാന്‍ ഭാരത് പദ്ധതിയുടെ പരീക്ഷണാടിസ്ഥാനത്തിലുള്ള ചികിത്സാ പരിപാടികള്‍ ഇപ്പോള്‍ നടന്നു വരികയാണ്.
പണ്ഡിറ്റ് ദീന്‍ ദയാല്‍ ഉപാധ്യായയുടെ ജന്മവാര്‍ഷികമായ സെപ്റ്റംബര്‍ 25 ന് പദ്ധതി രാജ്യമെമ്പാടും നടപ്പിലാകും.
സുഹൃത്തുക്കളെ, പോഷകാഹാര ആരോഗ്യ സേവന മേഖലകളില്‍ നിങ്ങള്‍ ചെയ്യുന്ന പ്രവര്‍ത്തനങ്ങള്‍ക്കൊപ്പം ഭവന രഹിതര്‍ക്കു വീടുകള്‍ നിര്‍മ്മിച്ചു നല്കാനുള്ള നിങ്ങളുടെ പരിശ്രമങ്ങളും പ്രശംസാര്‍ഹമാണ്.
ഇതിനോടകം 11000 പേര്‍ക്ക് നിങ്ങള്‍ വീടുകള്‍ നിര്‍മ്മിച്ചു നല്കി എന്നാണ് എനിക്കു മനസിലാക്കാന്‍ സാധിക്കുന്നത്.
ഭവനരഹിതരും പാവപ്പെട്ടവരുമായ എല്ലാവര്‍ക്കും 2022 ആകുമ്പോഴെയ്ക്കും വീടുകള്‍ നിര്‍മ്മിച്ചു നല്കുക എന്നതാണ് ഗവണ്‍മെന്റിന്റെയും ലക്ഷ്യം.
ഏകദേശം ഒരുകോടി സഹോദരീ സഹോദരന്മാര്‍ക്കുള്ള വീടുകളുടെ താക്കോലുകള്‍ ഇതിനോടകം കൈമാറിക്കഴിഞ്ഞു എന്നറിയുമ്പോള്‍ നിങ്ങള്‍ തീര്‍ച്ചയായും സന്തോഷിക്കും.
ഇത് ഒരു പ്രഖ്യാപനമല്ല, അവര്‍ക്ക് യഥാര്‍ത്ഥത്തില്‍ അവരുടെ വീടുകളുടെ താക്കോലുകള്‍ ലഭിച്ചു കഴിഞ്ഞു.മറ്റു വീടുകളുടെ നിര്‍മ്മാണ പ്രവര്‍ത്തനങ്ങള്‍ അതിവേഗത്തില്‍ പുരോഗമിക്കുകയാണ്.
നൈപുണ്യ വികസനം വിദ്യാഭ്യാസം എന്നീ മേഖലകളില്‍ നിങ്ങള്‍ നടത്തുന്ന പ്രവര്‍ത്തനങ്ങള്‍ ഗവണ്‍മെന്റിന്റെ കരങ്ങള്‍ക്കു ശക്തി പകരുകയും ഫലം അനേകം മടങ്ങാക്കുകയും ചെയ്യും.
ഫലം ഇരട്ടിയല്ല പരിന്മടങ്ങാകുകയാണ് ചെയ്യുക.
രാജ്യത്തെ സാധാരണക്കാരുടെ ജീവിത നിലവാരം ഉയര്‍ത്തുക എന്ന ലക്ഷ്യത്തോടെയാണ് നാം മുന്നോട്ടു നീങ്ങുന്നത്.
സുഹൃത്തുക്കളെ, പാവപ്പെട്ടവരും ഇടത്തരക്കാരുമായ ആളുകളുമായി ബന്ധപ്പെട്ട മറ്റൊരു മേഖലയിലും ഗവണ്‍മെന്റ് ശ്രദ്ധ ചെലുത്തുന്നുണ്ട്.
അത് ശുചിത്വത്തിന്റെ കാര്യത്തിലാണ്.
ദൗത്യം ആരംഭിച്ചത് ഗവണ്‍മെന്റാണ്.
എന്നാല്‍ ഇന്ന് അത് ഇന്ത്യയിലെ 125 കോടി ജനങ്ങള്‍ ഏറ്റെടുത്ത് മുന്നോട്ടു കൊമ്ടുപോവുകയാണ്.
ഗവണ്‍മെന്റ് അഭിരുചി പ്രകടിപ്പിച്ചതു മാത്രം.എല്ലാ ഗ്രാമങ്ങളും തെരുവുകളും വൃത്തിയാകുന്നതിലേയ്ക്ക് അതു വളര്‍ന്നു വികസിച്ചു.
നാലുവര്‍ഷം മുമ്പു വരെ ഞാന്‍ പ്രധാനമന്ത്രിയാകുമ്പോള്‍ ഇന്ത്യയിലെ 40 ശതമാനം വീടുകള്‍ക്കു മാത്രമെ ശുചിമുറികള്‍ ഉണ്ടായിരുന്നുള്ളു.
ഇത്ര ചെറിയ കാലയളവിനുള്ളില്‍ ഇതിന്റെ സംഖ്യ വര്‍ധിച്ച് 90 ശതമാനമായിരിക്കുന്നു.
വൈകാതെ ഈ ലക്ഷ്യം വിജയകരമായി പൂര്‍ത്തിയാക്കുവാനും രാജ്യത്തെ പൊതു സ്ഥല വിസര്‍ജ്യ വിമുക്തമായി പ്രഖ്യാപിക്കുവാന്‍ നമുക്കു സാധിക്കുമെന്നും ഞാന്‍ വിശ്വസിക്കുന്നു.
ഇക്കാര്യത്തില്‍ ഇന്‍ഡോര്‍ മുന്നിലാണ്.
എന്നുമാത്രമല്ല വൃത്തിയുടെ കാര്യത്തില്‍ രാജ്യത്ത് ഒന്നാമതുമാണ്.
അതിന്റെ പേരില്‍ ഇന്‍ഡോറിലെ ജനങ്ങളെ, ഇവിടുത്തെ ജനപ്രതിനിധികളെ, കോര്‍പ്പറേഷന്‍ അംഗങ്ങളെ, സംസ്ഥാന ഗവണ്‍മെന്റിനെ, മുഖ്യമന്ത്രി ശ്രീ ശിവരാജ് സിംങ് ചൗഹാനെയും അദ്ദേഹത്തിന്റെ മുഴുവന്‍ ഉദ്യോഗസ്ഥരെയും അഭിന്ദിക്കുന്നു.
ഇന്‍ഡോര്‍ മാത്രമല്ല, ഭോപ്പാലും മികച്ച പ്രകടനമാണ് നടത്തിയിരിക്കുന്നത്.
ഒരു തരത്തില്‍ എന്റെ എല്ലാ യുവ സുഹൃത്തുക്കളും മധ്യപ്രദേശിലെ ഓരോ വ്യക്തിയും ഈ പ്രസ്ഥാനത്തിന് അവരുടെതായ സംഭാവനകള്‍ നല്കിയിരിക്കുന്നു.
പരിസ്ഥിതിയുടെ പരിശുദ്ധിയും ശുചിത്വവും ഉറപ്പാക്കാന്‍ നിങ്ങളുടെ സമൂഹത്തിന്റെ സംഭാവനകള്‍ ഉറപ്പാക്കിയിട്ടുണ്ട് എന്ന് ഞങ്ങള്‍ക്ക് ബോധ്യമുണ്ട്.
സെയ്ദന സാഹിബ് തന്നെ ശുചിത്വത്തിന്റെയും പരിസ്ഥിതി സംരക്ഷണത്തിന്റെയും പോരാളി ആയിരുന്നു.
ഞാന്‍ ഓര്‍മ്മിക്കുന്നു, ബഡെ സെയ്ദാന സാഹിബിന്റെ ജന്മശതാബ്ദി ആഘോഷങ്ങള്‍ക്ക് ആരംഭം കുറിക്കുന്ന ചടങ്ങിലേയ്ക്കാണ് എന്നെ ക്ഷണിച്ചിരിക്കുന്നത്.
എനിക്കറിയില്ല, എപ്രകാരമാണ് മറ്റുള്ളവര്‍ ജന്മശതാബ്ദി ആഘോഷിക്കുന്നത് എന്ന്.
പക്ഷെ കുരുവികളെ സംരക്ഷിക്കുന്നതിനുള്ള ഒരു പ്രസ്ഥാനം എങ്ങിനെ അന്നു തുടങ്ങി എന്ന് നിങ്ങള്‍ ഒരു കാര്യം ചിന്തിക്കണം.
കുരുവികള്‍ക്ക് കൂട് നിര്‍മ്മിക്കാന്‍ സാധിക്കുന്ന ഒരു പെട്ടി എല്ലാവര്‍ക്കും വിതരണം ചെയ്തു.
ഇതല്ലെങ്കില്‍ പിന്നെ എന്തു പരിസ്ഥിതി സംരക്ഷണം.
ഇതാണ് നമ്മുടെ മൂല്യം.
അത് നമ്മുടെ മനസിന്റെ വിശുദ്ധിയും പരിസ്ഥിതിയുടെ പരിശുദ്ധിയുമായി ബന്ധപ്പെട്ടിരിക്കുന്നു.
ശുചിത്വം മനസിലും ഹൃദയത്തിലും ഉണ്ടായിരിക്കണം എന്ന് സെയ്ദ്‌ന സാഹിബ് പറഞ്ഞിട്ടുണ്ട്.
ഇന്‍ഡോറിന്റെ കീര്‍ത്തി മനസില്‍ സൂക്ഷിച്ചുകൊണ്ട് പരിസ്ഥിതിയുടെയും ശുചിത്വത്തിന്റെയും സന്ദേശവുമായി ബന്ധിപ്പിച്ചാണ് അഷാറ മുബാറക് സംഘടിപ്പിച്ചിരിക്കുന്നത് എന്നു ഞാന്‍ മനസിലാക്കുന്നു.
ഇവിടെ പ്ലാസ്റ്റിക്ക് പൂര്‍ണമായി നിരോധിച്ചിരിക്കുന്നു.
ശൂന്യ മാലിന്യ അല്ലെങ്കില്‍ മാലിന്യ രഹിത പരിപാടിയായിട്ടാണ് ഇത് സംഘടിപ്പിച്ചിരിക്കുന്നത്.
ഇതിലൂടെ നിങ്ങള്‍ പരിസ്ഥിതിക്കു വലിയ സേവനം ചെയ്യുക മാത്രമല്ല, മാലിന്യം ഊര്‍ജ്ജത്തിന് എന്ന ഗവണ്‍മെന്റിന്റെ കാഴ്ച്ചപ്പാടിനെ ശാക്തീകരിക്കുക കൂടിയാണ്.
ഇത് നമ്മുടെ കൃഷിക്കാരായ സഹോദരീ സഹോദരന്മാര്‍ക്കും പ്രയോജനകരമാണ്.
ഇത്തരം ക്രമീകരണങ്ങള്‍ കണ്ടു പഠിക്കാനും ശുചിത്വവുമായി സഹകരിക്കാനും രാജ്യമെമ്പാടുമുള്ള സ്വഛഗ്രാഹികളെ ഞാന്‍ ആഹ്വാനം ചെയ്യുന്നു.
മാലിന്യം ഊര്‍ജ്ജത്തിന് എന്ന ആശയത്തിനായിരിക്കും നമ്മുടെ ഇനിയുള്ള എല്ലാ പരിപാടികളിലും നാം ഊന്നല്‍ കൊടുക്കുക.
ശുചിത്വമാണ് സേവനം എന്ന പരിപാടിക്ക് നാളെ അതായത് സെപ്റ്റംബര്‍ 15 ന് തുടക്കം കുറിക്കുകയാണ്.
അത് മഹാത്മ ഗാന്ധിജിയുടെ ജന്മവാര്‍ഷികമായ ഒക്ടോബര്‍ രണ്ടു വരെ തുടരും.
സ്വഗ്രാഹികളും സമൂഹത്തില്‍ ശുചിത്വ അവബോധം സൃഷ്ടിക്കുന്നതിനായി മുന്നിട്ടിറങ്ങിയിരിക്കുന്ന മത നേതാക്കളും, കലാകാരന്മാരും, നടന്മാരും, വ്യവസായികളും, സമൂഹത്തിലെ ഉന്നത വ്യക്തികളുമായി ഞാന്‍ നാളെ രാവിലെ 9.30ന് വിഡിയോ കോണ്‍ഫറണ്‍സിലൂടെ സംവദിക്കും.
അതെ തുടര്‍ന്ന് ഒരു ലോക റെക്കോഡ് സ്ഥാാപിക്കും.
കോടിക്കണക്കിന് ആളുകള്‍ അതെ സമയം ശുചീകരണ പ്രവര്‍ത്തനങ്ങളില്‍ ഏര്‍പ്പെടും.
മാത്രവുമല്ല സെപ്റ്റംബര്‍ 2 മുതല്‍ മഹാത്മഗാന്ധിജിയുടെ 150-ാം ജന്മ വാര്‍ഷികവുമായി ബന്ധപ്പെട്ട പരിപാടികളും ആരംഭിക്കും.
ആദരണീയനായ ബാപ്പുവിന്റെ 150-ാം ജന്മ വാര്‍ഷികവുമായി ബന്ധപ്പെട്ട് സെയ്ദ്‌ന സാഹിബ് ഒരു സന്ദേശം നമുക്ക് തന്നിട്ടുണ്ട്.
ഈ പരിപാടി നടക്കുമ്പോള്‍ അടുത്ത രണ്ടു വര്‍ഷവും ശുചിത്വത്തിന്റെ സന്ദേശം നല്കി അദ്ദേഹം നമ്മുടെ രാജ്യത്തെയും ലോകത്തെയും ബാപ്പുവിന്റെ പാതയില്‍ സഞ്ചരിക്കാന്‍ പ്രോത്സാഹിപ്പിക്കും.
ഈ ശുചിത്വ പ്രചാരണ പരിപാടിയില്‍ പങ്കു ചേരുന്നതിന് ദാവൂദി ബോറ സമുദായാംഗങ്ങളെ ക്ഷണിക്കുന്നതിനു കൂടിയാണ് ഇന്ന് ഇവിടെ ഇന്‍ഡോറില്‍ ഞാന്‍ വന്നിരിക്കുന്നത്.
സുഹൃത്തുക്കളെ, ഈ അവസരത്തില്‍ മറ്റൊരു കാര്യത്തിനു കൂടി നിങ്ങളെ ഞാന്‍ അഭിനന്ദിക്കുകയാണ്.
നിങ്ങളില്‍ മിക്കവരും വ്യാപാരവും വ്യവസായവുമായി ബന്ധമുള്ളവരാണ്.
നിയമം അനുസരിച്ചും ശാസ്ത്രീയമായും എങ്ങിനെ ജോലി ചെയ്യാം എന്നതിനു നിങ്ങള്‍ ഒരു മാതൃക തന്നെ സൃഷ്ടിച്ചിട്ടുണ്ട്.
മാത്രവുമല്ല, വ്യാവസായത്തെ എങ്ങിനെ അച്ചടക്കമായി വിശാലമാക്കാം എന്നും നിങ്ങള്‍ക്ക് അറിയാം.
ഇക്കാര്യം സെയ്ദ്‌ന സാഹിബ് നമ്മെ പലപ്പോഴും പഠിപ്പിച്ചിട്ടുള്ളതാണ്.
ഇതും നിസാര കാര്യമല്ല.
ദാവൂദി ബോറ സമുദായം ലോകമെമ്പാടും അവര്‍ കുടിയേറിയിട്ടുള്ള മേഖലകളില്‍ എല്ലാം അവരുടേതായ പ്രത്യേക വ്യക്തിത്വവും ഈ മൂല്യങ്ങളോടുള്ള ആദരവും സൃഷ്ടിച്ചിട്ടുള്ളവരാണ്.
സത്യസന്ധതയോടെയും ആര്‍ജ്ജവത്തോടെയും വ്യവസായം എങ്ങിനെ മുന്നോട്ടു പോകാം എന്ന് സ്ന്തം സ്വഭാവം കൊണ്ട് ആ മാതൃക നിങ്ങള്‍ പുന സ്ഥാപിച്ചിരിക്കുന്നു.
നമ്മുടെ രാജ്യത്തിന്റെ സമ്പദ് വ്യവസ്ഥയുടെ നട്ടെല്ല് എന്നു പറയുന്നത് ഈ രാജ്യത്തെ വ്യവസായികളാണ്.
രാജ്യത്ത് തൊഴിലവസരങ്ങള്‍ സൃഷ്ടിക്കുന്നതില്‍ പ്രധാന പങ്കു വഹിക്കുന്നത് അവരാണ്.
അതിനാല്‍ അവരെ പരമാവധി നാം പ്രോത്സാഹിപ്പിക്കുന്നു.
ഇതണ് നമ്മുടെ മുന്‍ഗണന.
എന്നിരുന്നാലും നമ്മുടെ കൈ ശ്രദ്ധിച്ചാല്‍ എല്ലാ വിരലുകള്‍ക്കും ഒരേ വലിപ്പമല്ല എന്ന് നമുക്ക് അറിയാം.
നമുക്കിടയില്‍ ചില ആളുകളുണ്ട് തട്ടിപ്പും വ്യവസായമാണ് എന്നത്രെ.
കഴിഞ്ഞ നാലു വര്‍ഷമായി എല്ലാവരും നിയമത്തിനു മുന്നില്‍ സമന്മാരാണ് എന്ന ഒരു സന്ദേശം ഗവണ്‍മെന്റ് വളരെ വിജയകരമായി സമൂഹത്തിനു നല്കുന്നുണ്ട്.
സത്യസന്ധരായ വ്യവസായികളെ ജിഎസ്ടി പോലുള്ള നിരവധി നിയമങ്ങള്‍ കൊണ്ട് ഗവണ്‍മെന്റ് പ്രോത്സാഹിപ്പിക്കുകയും ചെയ്യുന്നു.
എന്റെ ബോറ സമുദായാംഗങ്ങള്‍ ആ നിയമങ്ങള്‍ പരമാവധി പ്രയോജനപ്പെടുത്തുന്നുമുണ്ട്.
കഴിഞ്ഞ നാലു വര്‍ഷമായി രാജ്യത്തിനകത്തും പുറത്തുമുള്ള നിക്ഷേപകരുടെ ആത്മ വിശ്വാസം വര്‍ധിക്കാനുള്ള പ്രധാന കാരണവും ഇതു തന്നെയാണ്.നിലവിലുള്ള സാഹചര്യം അനുസരിച്ച് മെയ്ക്ക് ഇന്‍ ഇന്ത്യയില്‍ നാം മൊബൈല്‍ ഫോണ്‍, കാര്‍, തുടങ്ങിയ സാധനങ്ങളുടെ നിര്‍മ്മാണത്തില്‍ നാം റെക്കോഡ് സൃഷ്ടിച്ചിരിക്കുന്നു.
നിക്ഷേപവും റെക്കോഡ് തലത്തിലാണ്.
കഴിഞ്ഞ നാലുമാസത്തെ വളര്‍ച്ച തന്നെ 8 ശതമാനമാനത്തിനു മേലെയാണ്.
ഇതെല്ലാം നേടാന്‍ സാധിച്ചത് നിങ്ങളുടെയും രാജ്യത്തെ 125 കോടി ജനങ്ങളുടെയും പരിശ്രമം മൂലമാണ്.
ലോകത്തില്‍ ഇന്ന് അതിവേഗത്തില്‍ വികസിച്ചുകൊണ്ടിരിക്കുന്ന ഒരു സമ്പദ്‌വ്യവസ്ഥയാണ് നമ്മുടേത്.
ഇനി ഇരട്ട സംഖ്യയിലുള്ള വളര്‍ച്ചയാണ് രാജ്യം ഉറ്റു നോക്കുന്നത്.
അതിലേയ്ക്കാണ് നാം വളരുന്നത്.
എന്റെ വിശ്വാസം എല്ലാ വിധ വെല്ലുവിളകള്‍ക്കും മധ്യേ സ്വന്തം ശക്തി കൊണ്ടു മാത്രം രാജ്യത്തിന് ആ ലക്ഷ്യം നേടാന്‍ സാധിക്കുമെന്നാണ് എന്റെ വിശ്വാസം.
സുഹൃത്തുക്കളെ, ലോകത്തിനു മുന്നില്‍ ഇന്ത്യയ്ക്ക് നല്ല പ്രതിഛായ സൃഷ്ടിക്കാന്‍ നിങ്ങളെല്ലാവരും നിര്‍ണായകമായ പങ്കു വഹിക്കുകയാണ്.
പുരാതന ഇന്ത്യയ്ക്ക് ലോകത്തിനു മുന്നില്‍ തിളങ്ങുന്ന സ്ഥാനമാണ് ഉണഅടായിരുന്നത്.
നാം സൃഷ്ടിക്കാന്‍ പോകുന്ന പുതിയ ഇന്ത്യയ്ക്കും അതെ ആദരവ് ലഭിക്കാനുള്ള അവസരങ്ങള്‍ ഉണ്ട്.
നമ്മുടെ രാഷ്ട്ര പുനര്‍ നിര്‍മ്മിതിക്കായി നാം വിശ്രമം കൂടാതെ മുന്നോട്ടു പോകും.
ഈ ആത്മവിശ്വാസത്തോടെ ഞാന്‍ എന്റെ പ്രസംഗം ഉപസംഹരിക്കുകയാണ്.
ാെരിക്കല്‍ കൂടി നിങ്ങള്‍ക്കെല്ലാവര്‍ക്കും ഞാന്‍ നന്ദി പറയുന്നു.
സെയ്ദ്‌ന സാഹിബിനും അദ്ദേഹത്തിന്റെ കുടുംബത്തിനും ഞാന്‍ ഹൃദയപൂര്‍വം കൃതജഞത അര്‍പ്പിക്കുന്നു.
നിങ്ങള്‍ എന്നും എന്നില്‍ സ്‌നേഹ വാത്സല്യ അനുഗ്രഹങ്ങള്‍ ചൊരിയുകയായിരുന്നു.
നിങ്ങളുടെ അനുഗ്രഹമാണ് എന്റെ സമ്പത്തും ശക്തിയും.
ഈ ശക്തി എനിക്കു മാത്രമല്ല ഈ രാജ്യത്തെ 125 കോടി ഇന്ത്യക്കാര്‍ക്കുമുണ്ട്.
നിങ്ങള്‍ എന്നില് ചൊരിയുന്ന സ്‌നേഹവും ശക്തിയും ഞാന്‍ എന്റെ സഹപൗരന്മാര്‍ക്കായി സമര്‍പ്പിക്കുന്നു.
എന്റെ ഹൃദയത്തിന്റെ അടിത്തട്ടില്‍ നിന്നുള്ള അഭിനന്ദനങ്ങള്‍ അറിയിക്കുന്നു.
നിങ്ങള്‍ക്കു നന്ദി.
