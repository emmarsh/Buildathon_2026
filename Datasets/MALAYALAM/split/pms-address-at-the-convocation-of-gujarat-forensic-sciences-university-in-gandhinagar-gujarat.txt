ഗുജറാത്ത് ഗവര്‍ണര്‍ ശ്രീ.
ഒ പി കോഹ്‌ലി ജി, മുഖ്യമന്ത്രി ശ്രീ രുപാനി ജി, ഉപമുഖ്യമന്ത്രി ശ്രീ നിതിന്‍ ഭായ്, മന്ത്രിസഭയിലെ അവരുടെ സഹപ്രവര്‍ത്തകര്‍ ശ്രീ.
ഭുപേന്ദ്ര ജി ചുഡാസമ, ശ്രീ പ്രദീപ് സിംഗ് ജഡേജ, ഗുജറാത്ത ഫൊറന്‍സിക് ശാസ്ത്ര സര്‍വകലാശാല ഡയറക്ടര്‍ ജനറല്‍ ഡോ. ജെ എം വ്യാസ്, ഇവിടെ സന്നിഹിതരായിക്കുന്ന മുഴുവന്‍ വിശിഷ്ടാതിഥികളേ, വൈദ്യശാസ്ത്ര ഗവേഷണ വിജയികള്‍, അവരുടെ രക്ഷിതാക്കള്‍, സ്‌കൂള്‍ വിദ്യാര്‍ത്ഥികള്‍, ഇന്നത്തെ ചടങ്ങില്‍ പങ്കെടുക്കുന്ന പ്രധാനമന്ത്രിയുടെ പ്രത്യേക അതിഥികളേ,
സഹോദരീ സഹോദരന്മാരേ, ഗുജറാത്ത് ഫൊറന്‍സിക് ശാസ്ത്ര സര്‍വകലാശലയുടെ നാലാമത് ബിരുദ ദാന സമ്മേളനത്തിലേക്ക് നിങ്ങളെല്ലാവരെയും ഞാന്‍ ഹൃദയപൂര്‍വം സ്വാഗതം ചെയ്യുന്നു.
ഈ ചടങ്ങില്‍ ഒരു അതിഥിയാണ് ഞാനെന്ന് ആരും കരുതാതിരിക്കാനാണ് ഞാന്‍ ഈ സ്വാഗതം പറയുന്നത്.
ഇന്ന് ബിരുദം ഏറ്റുവാങ്ങുകയും തങ്ങളുടെ ജീവിതത്തില്‍ സുപ്രധാനമായ ഒരു യാത്ര തുടങ്ങുകയും ചെയ്യുന്ന വിദ്യാര്‍ത്ഥികളെ ആദ്യം തന്നെ ഞാന്‍ ഊഷ്മളമായി അഭിനന്ദിക്കുന്നു.
എല്ലാ വിദ്യാര്‍ത്ഥികളുടെയും രക്ഷിതാക്കളെയും മറ്റ് കുടുംബാംഗങ്ങളെയും അവരുടെ പ്രിയപ്പെട്ട മകനോ മകളോ ഇന്ന് വിജയം നേടുന്നതിനു പിന്നിലെ അവരുടെ ശ്രമങ്ങള്‍ക്കും പിന്തുണയ്ക്കും കഠിനാധ്വാനത്തിനും എന്റെ ആശംസകള്‍ അറിയിക്കുന്നു.
ഗുജറാത്ത് ഫൊറന്‍സിക് ശാസ്ത്ര സര്‍വകലാശാലയുടെ കാര്യത്തില്‍ ഞാന്‍ പ്രത്യേകിച്ച് ആഹ്ലാദവാനാണ്.
ഈ സര്‍വകലാശാലയും ഇവിടെ പഠിക്കുന്ന വിദ്യാര്‍ത്ഥികളും അഗ്രഗാമികളാണ്.
ഇത് കോഴ്‌സുകള്‍ നടത്തുന്ന ഒരു സര്‍വകലാശാല മാത്രമല്ല, അതിനുമപ്പുറമാണ്.
ഊന്നല്‍ നല്‍കുന്ന മേഖല മറ്റുള്ളതില്‍ നിന്നു വ്യത്യസ്ഥമാണ്.
ഗാന്ധിനഗറിലേക്കുള്ള നിങ്ങളുടെ പാത അനായാസമായ ഒന്നല്ല.
ഇവിടേക്ക് വരാന്‍ നിങ്ങള്‍ പദ്ധതിയിടുമ്പോള്‍ തീര്‍ച്ചയായും ഇതുതന്നെ വേണോ എന്ന് നിങ്ങളോട് ആളുകള്‍ ചോദിച്ചിട്ടുണ്ടാകും എന്ന് എനിക്ക് ഉറപ്പാണ്.
കുറ്റകൃത്യങ്ങളുമായി ബന്ധപ്പെട്ട നിരവധി ടി വി ഷോകള്‍ നിങ്ങള്‍ കാണുന്നുണ്ടോ?
അല്ലെങ്കില്‍ അഗതാ ക്രിസ്റ്റിയുടെയും ഫെലൂദയുടെയും നിരവധി നോവലുകള്‍ വായിക്കുന്നുണ്ടോ?
കാലങ്ങളായി പരമ്പരാഗതമല്ലെന്നു കരുതപ്പെടുന്നതും ഇന്നത്തെ കാലത്ത് അതിപ്രധാനവുമായ ഒരു മേഖല തെരഞ്ഞെടുക്കാന്‍ നിങ്ങള്‍ ഉറപ്പിക്കുകയല്ലേ ചെയ്തത്?
നിങ്ങള്‍ നിങ്ങളില്‍ മാത്രമല്ല വിശ്വസിക്കുന്നതെന്നും നിങ്ങളുടെ സ്വപ്‌നങ്ങള്‍ സാക്ഷാത്കരിക്കാനുള്ള ദൃഢനിശ്ചയത്തില്‍ വിശ്വസിക്കുന്നുവെന്നുമാണ് ഇത് കാണിക്കുന്നത്.
വരുംകാലത്ത് ഈ വിശേഷ ഗുണം നിങ്ങളെ എപ്പോഴും സഹായിക്കും.
നാഷണല്‍ അസസ്സ്‌മെന്റ് ആന്റ് അക്രഡിറ്റേഷന്‍ കൗണ്‍സില്‍ എ ഗ്രേഡ് നല്‍കി ആദരിക്കുന്ന വിധത്തിലേക്ക് കുറഞ്ഞ സമയംകൊണ്ട് ജിഎഫ്എസ്‌യു നാഴികക്കല്ലായ അക്കാദമിക മികവു നേടി എന്നത് അഭിമാനകരമാണ് സുഹൃത്തുക്കളേ.
സ്ഥാപിച്ച് അധികം വൈകാതെ ഈ നേട്ടമുണ്ടാക്കുന്ന രാജ്യത്തെ ഏതാനും സര്‍വകലാശാലകള്‍ക്കൊപ്പമാണ് ജിഎഫ്എസ്‌യുവിന്റെ ഇടം എന്നത് എന്നെ ആഹ്ലാദിപ്പിക്കുന്നു.
മുപ്പത്തിയഞ്ച് കോഴ്‌സുകളും രണ്ടായിരത്തി ഇരുന്നൂറിലധികം വിദ്യാര്‍ത്ഥികളുമായി ഗുജറാത്ത് ഫൊറന്‍സിക് ശാസ്ത്ര സര്‍വകലാശാല അധ്യാപനത്തിലും ഫൊറന്‍സിക് ശാസ്ത്രത്തിന്റെ വ്യത്യസ്ഥ മേഖലകളിലെ ഗവേഷണത്തിലും മുഴുകിയിരിക്കുന്നു.
ഈ സര്‍വകലാശാലയെ രാജ്യത്തിനു മുന്നില്‍ ഗുജറാത്തിന്റെ അഭിമാനമാക്കി മാറ്റിയ ജിഎഫ്എസ്‌യു നേതൃത്വത്തെയും മാനേജ്‌മെന്റിനെയും അധ്യാപകരെയും അവരുടെ ഊര്‍ജ്ജത്തിന്റെയും പ്രതിബദ്ധതതയുടെയും പേരില്‍ ഞാന്‍ അഭിനന്ദിക്കുന്നു.
സുഹൃത്തുക്കളേ, പൊലീസ്, ഫൊറന്‍സിക്, കോടതികള്‍ എന്നിവ കുറ്റകൃത്യ നീതിന്യായ സംവിധാനത്തിന്റെ പരസ്പരം വേര്‍പിരിക്കാനാകാത്ത മൂന്നു ഭാഗങ്ങളാണ്.
ഏതു രാജ്യത്തും ഈ മൂന്നു കാര്യങ്ങള്‍ കരുത്തുറ്റതാണെങ്കില്‍ ആ രാജ്യത്തെ കുറ്റകൃത്യങ്ങള്‍ നിയന്ത്രണത്തിലും പൗരന്മാര്‍ സുരക്ഷിതരുമായിരിക്കും.
ഇത് മനസ്സില്‍ സൂക്ഷിച്ചുകൊണ്ടാണ് ഈ മൂന്നു തൂണുകള്‍ ഭദ്രമാക്കാനുള്ള സമഗ്രശ്രമങ്ങള്‍ കഴിഞ്ഞ ഏതാനും വര്‍ഷങ്ങളായി ഗുജറാത്തില്‍ നടത്തിയത്.
പ്രതിരോധ സര്‍വകലാശാല, ദേശീയ നിയമ സര്‍വകലാശാല, ഫൊറന്‍സിക് സര്‍വകലാശാല എന്നിവയുടെ രൂപീകരണം നിയമ സംവിധാനവുമായി ബന്ധപ്പെട്ട സമഗ്ര നടപടികളുടെ ഭാഗമാണ്.
ഇതിന്റെ ഫലമായിട്ടാണ് യോഗ്യരും പരിശീലനം ലഭിച്ചവരുമായ വിദ്യാര്‍ത്ഥികള്‍ പ്രതിരോധ ഊര്‍ജ്ജ സര്‍വകലാശാലയില്‍ നിന്ന് വിജയിച്ചിറങ്ങി രാജ്യത്തിന്റെ ആഭ്യന്തര സുരക്ഷയെ ശക്തിപ്പെടുത്തിക്കൊണ്ട് സായുധ സേനകളില്‍ ചേര്‍ന്നത്.
ദേശീയ നിയമ സര്‍വകലാശാലയില്‍ നിന്നും ഫൊറന്‍സിക് ശാസ്ത്ര സര്‍വകലാശാലയില്‍ നിന്നും വിജയിച്ചിറങ്ങിയവര്‍ നമ്മുടെ സായുധ സേനകളുടെ കാര്യക്ഷമതയെയും അന്വേഷണത്തെയും നിയമ പ്രക്രിയകളെയും കൂടുതല്‍ ബലപ്പെടുത്തുന്നു.
സുഹൃത്തുക്കളേ, കുറ്റവാളികളോട് ദയ കാണിക്കുന്നതുപോലെ തന്നെ പ്രധാനപ്പെട്ട കുറ്റമാണ് അവരെ അവരുടെ കുറ്റകൃത്യങ്ങള്‍ തുറന്നുകാട്ടപ്പെടുന്നതില്‍ നിന്നു സംരക്ഷിക്കുകയും പിടിക്കാതിരിക്കുകയും ചെയ്യുന്നത്.
ഒരിക്കല്‍ തെറ്റു ചെയ്താല്‍ ഭാവിയില്‍ പിടിക്കപ്പെടും എന്നും ഒരുദിവസം അതിന്റെ പ്രത്യാഘാതങ്ങള്‍ അനുഭവിക്കേണ്ടി വരും എന്നുമുള്ള യാഥാര്‍ത്ഥ്യബോധം എല്ലാവര്‍ക്കും ഉണ്ടായിരിക്കേണ്ടതും പ്രധാനംതന്നെ.
ഈ ഭയം നിലനിര്‍ത്തുന്നതും കുറ്റകൃത്യം ഒരു നീതിന്യായ കോടതിയില്‍ തെളിയിക്കപ്പെടും എന്നതും കുറ്റകൃത്യങ്ങള്‍ നിയന്ത്രിക്കുന്ന കാര്യത്തില്‍ അതിപ്രധാനമാണ്.
ഇക്കാര്യത്തില്‍ ഫൊറന്‍സിക് ശാസ്ത്രത്തിന്റെ പങ്കും വളരെ പ്രധാനമാണ്.
ശിക്ഷിക്കപ്പെടും എന്ന ഈ ഉറപ്പ് നീതിന്യായ സംവിധാനത്തിന്റെ വിശ്വാസ്യതയ്ക്ക് പുതിയ കരുത്തു പകരും.
കുറ്റാന്വേഷണത്തെയും നീതി നടപ്പാക്കല്‍ സംവിധാനത്തെയു ശക്തിപ്പെടുത്തുന്നതിന് ശാസ്ത്രീയ രീതിയില്‍ വന്‍തോതില്‍ മാനവ വിഭവശേഷി സൃഷ്ടിച്ചതിന് ഞാന്‍ ജിഎഫ്എസ്‌യുവിനെ പ്രത്യേകമായി അഭിനന്ദിക്കുകയും ചെയ്യുന്നു.
ഇന്ത്യയില്‍ നിന്നു മാത്രമല്ല ലോകമെമ്പാടുമുള്ള കുറ്റാന്വേഷണ ഏജന്‍സികള്‍ നിങ്ങളുടെ സര്‍വകലാശാലയുടെ സഹായം തേടി എത്തുന്നു.
അവരുടെ ഉദ്യോഗസ്ഥര്‍ക്ക് പരിശീലനവും ഉപദേശങ്ങളും നല്‍കുന്നതിലൂടെ നിങ്ങളുടെ സര്‍വകലാശാല അന്താരാഷ്ട്ര തലത്തില്‍ത്തന്നെ ആദരവു നേടുന്നു.
കഴിഞ്ഞ ആറ് വര്‍ഷംകൊണ്ട് ഗുജറാത്ത് ഫൊറന്‍സിക് ശാസ്ത്ര സര്‍വകലാശാല 6000ല്‍ അധികം ഉദ്യോഗസ്ഥര്‍ക്ക് പരിശീലനം നല്‍കിയതായി എനിക്ക് മനസ്സിലാക്കാന്‍ സാധിച്ചു.
ഇരുപത് രാജ്യങ്ങളില്‍ നിന്നായി എഴുന്നൂറിലേറെ പൊലീസ് ഉദ്യോഗസ്ഥര്‍ ഇവിടെ നിന്ന് പരിശീലനം നേടി.
അവരൊക്കെ സ്വന്തം രാജ്യങ്ങളിലേക്ക് തിരിച്ചുപോയി അവര്‍ക്കു ലഭിച്ച വിജ്ഞാനവും കഴിവും തങ്ങളുടെ രാജ്യത്തിന്റെയും സമൂഹത്തിന്റെയും സുരക്ഷയ്ക്കു വേണ്ടി വിനിയോഗിക്കുന്നു.
പരിശീലനത്തിന്റെയും വിദ്യാഭ്യാസത്തിന്റെയും അടിസ്ഥാനത്തില്‍ ഒരു സംസ്ഥാനത്തെ സര്‍വകലാശാല ആഗോള സുരക്ഷയില്‍ നിര്‍ണായക പങ്ക് വഹിക്കുന്നു എന്നത് നിങ്ങള്‍ക്കെല്ലാവര്‍ക്കും, ഗുജറാത്തിലെ മുഴുവന്‍ ജനങ്ങള്‍ക്കും അഭിമാനകരമായ കാര്യമാണ്.
സുഹൃത്തുക്കളേ,
എല്ലാ പുതിയ സംവിധാനങ്ങളിലും ഏറ്റവും പുതിയ സാങ്കേതികവിദ്യ നടപ്പാക്കുക എന്നത് ആധുനിക കാലത്ത് അതിപ്രധാനമാണ്.
ഡിജിറ്റല്‍ സാങ്കേതികവിദ്യയ്ക്ക് ഇതില്‍ ഉറപ്പായും പ്രധാന പങ്ക് വഹിക്കാനുണ്ട്.
ഫൊറന്‍സിക് ശാസ്ത്രത്തിന് ഡിജിറ്റല്‍ സാങ്കേതികവിദ്യ പുതിയ ഒരു കരുത്ത് നല്‍കിയിരിക്കുന്നു.
മുമ്പ് എല്ലാത്തരം പരിശോധനകളും അന്വേഷണങ്ങളും കായികമായി ചെയ്യണമായിരുന്നു.
എന്നാല്‍ ഇന്ന് ഡിജിറ്റല്‍ സാങ്കേതികവിദ്യ ഈ പ്രക്രിയകളും പ്രവര്‍ത്തനങ്ങളും അനായാസവും കൂടുതല്‍ കൃത്യവുമാക്കി മാറ്റി.
പുതിയ സോഫ്റ്റ്‌വയര്‍ വികസിപ്പിക്കാനും ഡിജിറ്റല്‍ ഉപകരണങ്ങളുടെ വിനിയോഗം വര്‍ധിപ്പിക്കാനും ഇനിയും വളരെയേറെ സാധ്യതകള്‍ ഉണ്ട് എന്നാണ് ഞാന്‍ വിശ്വസിക്കുന്നത്.
നാം നിര്‍ബന്ധമായും കൂടുതല്‍ ഗൗരവത്തോടെ ഈ ദിശയില്‍ ചിന്തിക്കണം.
സുഹൃത്തുക്കളേ,
ഒരു വഴിക്ക് ഇന്റര്‍നെറ്റ് നമ്മുടെയെല്ലാം ജീവിതങ്ങള്‍ കൂടുതല്‍ എളുപ്പമാക്കി എങ്കിലും മറ്റൊരു വിധത്തില്‍ അത് സൈബര്‍ കുറ്റകൃത്യങ്ങള്‍ എന്ന പുതിയ തരം കുറ്റകൃത്യങ്ങള്‍ക്ക് ജന്മം നല്‍കുകയും ചെയ്തു.
സൈബര്‍ കുറ്റകൃത്യങ്ങള്‍ രാജ്യത്തെ ജനങ്ങളുടെ സ്വകാര്യതയ്ക്ക് വെല്ലുവിളി ആണെന്നു മാത്രമല്ല നമ്മുടെ സാമ്പത്തിക സ്ഥാപനങ്ങള്‍, ഊര്‍ജ്ജ കേന്ദ്രങ്ങള്‍, ആശുപത്രികള്‍ എന്നിവ പോലുള്ള പ്രധാന സ്ഥാപനങ്ങളെയും ബാധിക്കുന്നു.
അത് ഇന്ത്യയുടെ മാത്രമല്ല മറ്റെല്ലാ രാജ്യങ്ങളുടെയും ദേശീയ സുരക്ഷയ്ക്ക് ഗുരുതരമായ വെല്ലുവിളി ഉയര്‍ത്തുന്നു.
നിങ്ങള്‍ ഈ രാജ്യത്തെയും സമൂഹത്തെയും സുരക്ഷിതമായി നിലനിര്‍ത്തണമെന്നും നിങ്ങളുടെ ശാക്തീകരണത്തിനു വേ്ണ്ടി ഡിജിറ്റല്‍ ഇന്ത്യ ദൗത്യത്തിന്റെ ഭാഗമായി മാറണമെന്നും ഈ വേളയില്‍ മുഴുവന്‍ സൈബര്‍-ഡിജിറ്റല്‍ വിദഗ്ധരോടും ഞാന്‍ ആവശ്യപ്പെടുകയാണ്.
സൈബര്‍ കുറ്റകൃത്യങ്ങള്‍ നിയന്ത്രിക്കുന്നതിനും കുറ്റവാളികളുടെ ഉള്ളില്‍ ഭയമുളവാക്കുന്നതിനും ഗവണ്‍മെന്റ് അടിയന്തര നടപടികള്‍ എടുക്കുന്നുണ്ട്.
സൈബര്‍ ഫൊറന്‍സിക് ലാബുകള്‍ ശക്തിപ്പെടുത്തുന്നുണ്ട്.
എങ്കിലും സൈബര്‍ കുറ്റവാളികളെ കുടുക്കുന്നതിന് അന്വേഷണ ഏജന്‍സികളെ സഹായിക്കാന്‍ നിങ്ങളെപ്പോലെയുള്ള വിദഗ്ധരെ രാജ്യത്തിന് ആവശ്യമുണ്ട്.
സുഹൃത്തുക്കളേ,
കുറ്റകൃത്യങ്ങളുടെ മേഖലയില്‍ മാത്രമല്ല മറ്റു മേഖലകളിലും ഫൊറന്‍സിക് ശാസ്ത്രം വളരേണ്ടത് പ്രധാനമാണ്.
ഉദാഹരണത്തിന്, എല്ലാത്തരം ആളുകളും തങ്ങളുടെ അവകാശവാദങ്ങള്‍ പരിഹരിക്കുന്നതിന് ഇന്‍ഷുറന്‍സ് മേഖലയില്‍ എത്താറുണ്ട്.
ഉന്നയിക്കപ്പെടുന്ന അവകാശം ശരിയായതാണോ അല്ലയോ എന്ന് തിരിച്ചറിയുക അവര്‍ക്ക് ഒരു വലിയ വെല്ലുവിളിയാണ്.
ഇക്കാര്യത്തില്‍ ഫൊറന്‍സിക് ശാസ്ത്രജ്ഞാനം അവരെ സഹായിക്കും.
അതുപോലെതന്നെ, ആരോഗ്യമേഖലയില്‍ പ്രവര്‍ത്തിക്കുന്നവര്‍ക്ക് ഫൊറന്‍സിക് ശാസ്ത്രത്തില്‍ അറിവുണ്ടെങ്കില്‍ അവര്‍ക്ക് അത് മനസ്സില്‍ വെച്ച് ഓരോ ജോലിയും നിര്‍വഹിക്കാന്‍ സാധിക്കും.
ഉദാഹരണത്തിന്, ഒരു കുറ്റകൃത്യത്തിന്റെ ഭാഗമായി മുറിവേറ്റയാള്‍ ആശുപത്രിയില്‍ എത്തുമ്പോള്‍ നിരവധി ഫൊറന്‍സിക് തെളിവുകളുമായിട്ടായിരിക്കും അയാളെത്തുന്നത്.
ആരോഗ്യരംഗത്ത് പ്രവര്‍ത്തിക്കുന്നവര്‍ക്ക്, നഴ്‌സുമാര്‍ക്ക് ഫൊറന്‍സിക് ശാസ്ത്രത്തില്‍ മികച്ച അവബോധമുണ്ടെങ്കില്‍ ആ തെളിവുകള്‍ സംരക്ഷിക്കുന്നതില്‍ വന്‍തോതില്‍ സഹായിക്കാന്‍ അവര്‍ക്ക് സാധിക്കും.
മാനവിക രഹസ്യാത്മകതയേക്കുറിച്ച് മെച്ചപ്പെട്ട ധാരണ വികസിപ്പിക്കേണ്ടത് ഓരോ ഫൊറന്‍സിക് ശാസ്ത്ര വിദ്യാര്‍ത്ഥിക്കും വളരെ പ്രധാനപ്പെട്ടതാണ്.
നിങ്ങളില്‍പ്പലരും ഗുജറാത്തിലും രാജസ്ഥാനിലും ജീവിക്കുന്ന പാഗി സമൂഹത്തേക്കുറിച്ച് കേട്ടിരിക്കും.
കച്ചിലും അതിര്‍ത്തി പ്രദേശങ്ങളിലും ജീവിക്കുന്ന പാഗി സമൂഹത്തിന് നൂറ്റാണ്ടുകളായി തങ്ങളുടെ മാനവിക രഹസ്യാത്മകതയേക്കുറിച്ച് അറിയാം.
ഉദാഹരണത്തിന്, ഒരു ഒട്ടകത്തിന്റെ മുതുകിലെ അടയാളം നോക്കിയാല്‍ അതിനു മുകളില്‍ ചില മനുഷ്യര്‍ സഞ്ചരിച്ചിരുന്നോ അവര്‍ ചരക്കുകളും വഹിച്ചിരുന്നോ എന്ന് മനസ്സിലാക്കാന്‍ അവര്‍ക്ക് സാധിക്കും.
പാഗി സമൂഹത്തില്‍ ഇതിനുള്ള നൈപുണ്യം വികസിപ്പിക്കുന്ന പ്രവര്‍ത്തനം തീരെ കുട്ടിക്കാലത്തേ തുടങ്ങുന്നതായി ഞാനൊരിടത്ത് വായിച്ചു.
വളരെ നീചമായ ചില കുറ്റകൃത്യങ്ങള്‍ പരിഹരിക്കുന്നതിന് ഇപ്പോള്‍പ്പോലും ചില പ്രദേശങ്ങളില്‍ പൊലീസ് പാഗി സമൂഹത്തിന്റെ സഹായം തേടാറുണ്ട്.
ഈ കാര്യങ്ങള്‍ ലോകത്ത് ഉപയോഗിക്കുകയും ഒന്നില്‍ അല്ലെങ്കില്‍ മറ്റൊരു കാര്യത്തില്‍ ഇത് മാനവിക രഹസ്യാത്മകതയിലൂടെ നിര്‍വഹിക്കുകയും വേണമെന്ന് സര്‍വകലാശാല അധികൃതരോട് പറയാന്‍ ഞാന്‍ ആഗ്രഹിക്കുന്നു.
ഫൊറന്‍സിക് ശാസ്ത്ര സര്‍വകലാശാല അത്തരം വിഷയങ്ങളില്‍ ശ്രദ്ധിക്കുകയും വേണം.
നേരത്തേ, ഡിജിറ്റല്‍ സാങ്കേതികവിദ്യ ഇല്ലാതിരുന്ന കാലത്ത് തെളിവുകള്‍ ശേഖരിക്കാന്‍ ആളുകള്‍ വിരലടയാളങ്ങള്‍ ഒത്തു നോക്കിയിരുന്നു.
കൈയക്ഷര വിദഗ്ധരെയും മാനസിക വിശകലന വിദഗ്ധരെയും ഉപയോഗിച്ച് മാനസിക നില തയ്യാറാക്കിയിരുന്നു.
മുമ്പ് ഇത്തരം എല്ലാ കാര്യങ്ങളും ഉണ്ടായിരുന്നു.
ഈ പരമ്പരാഗത രീതികള്‍ ഇന്ത്യയില്‍ നിലനിന്നിരുന്നു, എല്ലാ സംസ്ഥാനങ്ങളിലും നിലനിന്നിരുന്നു.
ഇത് ഫൊറന്‍സിക് ശാസ്ത്ര സര്‍വകലാശാലയ്ക്ക് സമാഹരിക്കുകയും പുതിയ സാങ്കേതികവിദ്യയുമായി ബന്ധിപ്പിക്കുകയും ചെയ്യാവുന്നതാണല്ലോ എന്ന് ഞാന്‍ അത്ഭുതപ്പെട്ടിട്ടുണ്ട്.
ഇന്ത്യയില്‍ മാത്രമല്ല ലോകത്തെ മറ്റേതെങ്കിലും രാജ്യത്ത് ഇത്തരം രീതികളുണ്ടെങ്കില്‍ അത് നാം ഉപയോഗിക്കുകയും മഹത്തായ ഒരു അവസ്ഥയിലേക്ക് അതിനെ എത്തിക്കുകയും ചെയ്യേണ്ടതാണെന്ന് ഞാന്‍ വിശ്വസിക്കുന്നു.
ഉദാഹരണത്തിന്, ഒരു കുടുംബത്തിലെ അംഗങ്ങളുടെ മനോഘടനാ നില തയ്യാറാക്കുന്നതിനും മനോനില വിശകലനം ചെയ്യുന്നതിനും ഒരു വ്യക്തിയെ കുടുംബത്തിലെ ഒരാളെ ചോദ്യം ചെയ്താല്‍ മതിയാകും.
ഇന്ന് ഇത് സാങ്കേതികവിദ്യയുടെ സഹായത്തോടെയാണ് ചെയ്യുന്നത്.
സാങ്കേതികവിദ്യയോട് ചേര്‍ത്തു പരമ്പരാഗത വിജ്ഞാനം വിനിയോഗിച്ചാല്‍ കാര്യക്ഷമതയും കൃത്യതയും ലഭിക്കും.
പരമ്പരാഗത വിജ്ഞാനവും മാനവിക രഹസ്യാത്മകതയും ആധുനിക സാങ്കേതികവിദ്യയും സംയോജിപ്പിച്ച് പ്രവര്‍ത്തിക്കാന്‍ കഴിയുന്നത് എങ്ങനെയാണെന്ന് ഒരു ഗവേഷണമേഖല നമ്മുടെ ഫൊറന്‍സിക് ശാസ്ത്ര സര്‍വകലാശാലയില്‍ ഉണ്ടാകേണ്ടതാണെന്ന് ഞാന്‍ വിശ്വസിക്കുന്നു.
നമ്മുടെ സര്‍വകലാശാല ആ ദിശയില്‍ പ്രവര്‍ത്തിക്കണം.
സുഹൃത്തുക്കളേ, കുറ്റവാളികളും കുറ്റകൃത്യ രീതികളും മാറിക്കൊണ്ടിരിക്കുകയാണ്.
അതിവേഗം മാറിക്കൊണ്ടിരിക്കുന്ന കുറ്റകൃത്യങ്ങളുടെ സാഹചര്യത്തില്‍ കുറ്റവാളികള്‍ക്ക് ദുരുപയോഗിക്കാന്‍ കഴിയാത്ത ഏറ്റവും പുതിയ സൂത്രവിദ്യകള്‍ നിങ്ങളും വികസിപ്പിക്കേണ്ടതുണ്ട്.
ഡിഎന്‍എ പരിശോധന ഫൊറന്‍സിക് അന്വേഷണത്തില്‍ പുതിയ മാനങ്ങള്‍ ഉണ്ടാക്കിയിരിക്കുന്നു.
ഈ സാങ്കേതികവിദ്യയുടെ സഹായത്തോടെ നിരവധി അത്തരം കേസുകള്‍ പരിഹരിക്കുകയോ പരിഹരിക്കപ്പെടാതിരിക്കുകയോ ചെയ്യുന്നുണ്ട്.
നീതിന്യായ സംവിധാനത്തെ സഹായിക്കുന്നതിന് ഡിഎന്‍എ പരിശോധന ഉപയോഗിക്കുകയും അതുവഴി കഴിയുന്നത്ര കുറ്റവാളികളെ വേഗത്തില്‍ ശിക്ഷിപ്പിക്കാനും ഇരകള്‍ക്ക് നീതി ലഭ്യമാക്കാനും ശ്രമിക്കണമെന്ന് ഫൊറന്‍സിക് വിദഗ്ധരോട് ഞാന്‍ ആഹ്വാനം ചെയ്യുന്നു.
ഫൊറന്‍സിക് അന്വേഷണത്തില്‍ ഡിഎന്‍എ സാങ്കേതികവിദ്യയുടെ പ്രാധാന്യം മനസ്സിലാക്കി നമ്മുടെ ഗവണ്‍മെന്റ് ഡിഎന്‍സ് സാങ്കേതികവിദ്യ ( ഉപയോഗവും നടപ്പാക്കലും) ബില്‍ 2018 അംഗീകരിച്ചിട്ടുണ്ട്.
ഈ ബില്ലിലൂടെ ഡിഎന്‍എ പരിശോധനകള്‍ വിശ്വാസ്യമാണെന്നും വിവരങ്ങള്‍ സുരക്ഷിതമാണെന്നും നാം ഉറപ്പു വരുത്തും.
എല്ലാ സംസ്ഥാനങ്ങളിലും കേന്ദ്രഭരണ പ്രദേശങ്ങളിലും ഡിഎന്‍എ വിശകലന ലാബുകള്‍ ശക്തിപ്പെടുത്താനും ഗവണ്‍മെന്റ് തീരുമാനിച്ചിട്ടുണ്ട്.
ഛത്തീസ്ഗഡിലെ കേന്ദ്ര ഫൊറന്‍സിക് ശാസ്ത്ര ലബോറട്ടറിയില്‍ നിര്‍ഭയയ്ക്കു കീഴില്‍ ഒരു കേന്ദ്രം സ്ഥാപിച്ചിട്ടുണ്ട്.
സ്ത്രീകള്‍ക്കെതിരായ കുറ്റങ്ങള്‍ ഉള്‍പ്പെടെ നീചമായ കുറ്റകൃത്യങ്ങള്‍ വേഗത്തിലും കൃത്യമായും നിര്‍മാര്‍ജ്ജനം ചെയ്യാന്‍ വരുംദിവസങ്ങളില്‍ നാം പ്രാപ്തരാകും എന്ന് എനിക്ക് ആത്മവിശ്വാസമുണ്ട്.
ഉദാഹരണത്തിന്, പ്രായപൂര്‍ത്തിയാകാത്ത കുട്ടിയെ ബലാല്‍സംഗം ചെയ്ത രണ്ടു പിശാചുക്കള്‍ക്ക് മധ്യപ്രദേശിലെ മാന്‍ഡ്‌സര്‍ ജില്ലയിലെ ഒരു കോടതി വധശിക്ഷ നല്‍കിയത് രണ്ടു മാസത്തെ മാത്രം സമയമെടുത്താണെന്ന് നിങ്ങള്‍ പത്രങ്ങളില്‍ വായിച്ചിട്ടുണ്ടാകും.
വെറും രണ്ട് മാസം കൊണ്ട്!
അതിനു മുമ്പ് ഇതേതരം പിശാചുക്കള്‍ക്ക് മധ്യപ്രദേശിലെ കാട്‌നി ജില്ലയിലെ ഒരു കോടതി അഞ്ചു ദിവസത്തെ വാദത്തിനുശേഷം വധശിക്ഷ പ്രഖ്യാപിച്ചു.
രാജസ്ഥാനിലെ കോടതിയും ഇതുപോലെ അതിവേഗം ശിക്ഷ വിധിച്ചു.
നിങ്ങള്‍ ഫൊറന്‍സിക് ശാസ്ത്രം കൈകാര്യം ചെയ്യുന്നവര്‍ നടത്തുന്ന മഹത്തായ സേവനം കാരണം ബലാല്‍സംഗം പോലുള്ള നീചമായ കുറ്റകൃത്യങ്ങളില്‍ കോടതിക്ക് വേഗത്തില്‍ തീരുമാനമെടുക്കാന്‍ സാധിക്കുന്നു.
നിങ്ങള്‍ക്ക് നല്ല ഫലപ്രാപ്തി ഉണ്ടാക്കാന്‍ സാധിക്കും.
ഗവണ്‍മെന്റ് നിയമം ശക്തമാക്കുകയും പൊലീസ് അന്വേഷണം നടത്തുകയും ചെയ്യുന്നുണ്ട് എന്നത് ശരിയാണ്.
എന്നാല്‍ കോടതികള്‍ക്ക് വേഗത്തില്‍ തീരുമാനമെടുക്കാന്‍ ഫൊറന്‍സിക് ശാസ്ത്രം ശക്തമായ ശാസ്ത്രീയ പിന്തുണ നല്‍കുന്നു.
ഇത്തരത്തില്‍നീതിന്യായ പ്രക്രിയ അതിവേഗം നടപ്പാക്കിയാല്‍ കുറ്റവാളികള്‍ക്ക് നീതിയുടെ പിടിയില്‍ നിന്ന് ഒരുവിധത്തിലും രക്ഷപ്പടാന്‍ അവസരം ലഭിക്കില്ല.
വളരെ ഗുരുതരമായ കുറ്റകൃത്യങ്ങള്‍ നിയന്ത്രിക്കുന്നതില്‍ നിങ്ങളുടെ കഴിവ് സമൂഹത്തിനു വലിയ സേവനമാണ് നല്‍കുന്നതെന്ന് ഞാന്‍ വിശ്വസിക്കുന്നു.
സുഹൃത്തുക്കളേ,
രാജ്യത്തെ മുഴുവന്‍ സംസ്ഥാനങ്ങളിലും ഫൊറന്‍സിക് ശാസ്ത്രം ശക്തിപ്പെടുത്താനാണ് ഗവണ്‍മെന്റ് നിരന്തരം പ്രവര്‍ത്തിക്കുന്നത്.
ഇതിന്റെ ഭാഗമായി, ഗുജറാത്ത് ഫൊറന്‍സിക് ശാസ്ത്ര സര്‍വകലാശാലയെ പൊലീസ് ആധുനീകരണ പദ്ധതിയില്‍പ്പെടുത്തി നിലവാരം ഉയര്‍ത്താനുള്ള നിര്‍ദേശം ഗവണ്‍മെന്റ് അംഗീകരിച്ചു.
ദേശീയ, അന്തര്‍ദേശീയ തലത്തിലുള്ള പുതിയ വിദ്യാഭ്യാസ സ്ഥാപനങ്ങളും മികവിന്റെ കേന്ദ്രങ്ങളും സ്ഥാപിക്കാന്‍ പ്രവര്‍ത്തനം തുടങ്ങി.
300 കോടി ചെലവുള്ള ഈ പദ്ധതിയുടെ 60 ശതമാനം കേന്ദ്രം നല്‍കും.
ഈ ആവശ്യത്തിന് ഇപ്പോള്‍ത്തന്നെ 50 കോടി രൂപ ഗുജറാത്ത് ഗവണ്‍മെന്റ് അനുവദിച്ചുകഴിഞ്ഞത് എന്നെ സന്തോഷിപ്പിക്കുന്നു.
ഫൊറന്‍സിക് ശാസ്ത്രവുമായി ബന്ധപ്പെട്ട സാങ്കേതികവിദ്യകളുടെ ആധുനീകരണത്തിനും വികാസത്തിനും ഈ പണം വിനിയോഗിക്കും.
സുഹൃത്തുക്കളേ,
തികച്ചും ക്രമപ്രകാരമുള്ള വിഷയമാണ് നിങ്ങള്‍ തെരഞ്ഞെടുത്തത്.
ക്ലാസ് മുറികളില്‍ നിന്നുള്ള ഫൊറന്‍സിക് ശാസ്ത്രത്തിന്റെ ചില തത്വങ്ങള്‍ നിങ്ങളെ വ്യത്യസ്ഥ സാഹചര്യങ്ങളില്‍ ജീവിതത്തിന്റെ ക്ലാസ് മുറികളില്‍ സഹായിക്കും.
അവ നിങ്ങളെ വ്യക്തിത്വത്തിന്റെ നിയമം പഠിപ്പിച്ചു; ജീവിതത്തിലും ആ നിയമങ്ങള്‍ മറന്നുകൂടാ.
ഓരോ ആത്മാവും കഴിവുകളാല്‍ വിശുദ്ധമാണ് എന്ന് സ്വാമി വിവേകാനന്ദന്‍ പറഞ്ഞിട്ടുണ്ട്.
അതിനര്‍ത്ഥം, നമ്മുടെ ഓരോരുത്തരുടെയും ഉള്ളില്‍ ബൃഹത്തായ കരുത്തുണ്ടെന്നും അവ പുറത്തുവരാന്‍ വെമ്പി നില്‍ക്കുന്നു എന്നുമാണ് അതിനര്‍ത്ഥം.
വിശ്വസിക്കുകയാണ് ഈ കരുത്ത് പ്രകടിപ്പിക്കുന്നതിന്റെ ആദ്യപടി.
നിങ്ങളില്‍ വിശ്വസിക്കുക.
നിങ്ങളുടെ കഴിവുകളില്‍ വിശ്വസിക്കുക.
നിങ്ങളുടെ പ്രാപ്തിയില്‍ വിശ്വസിക്കുക.
കുറ്റകൃത്യത്തിന്റെ സൃഷ്ടാവ് കുറ്റകൃത്യം നടത്തുന്ന സ്ഥലത്ത് എന്തെങ്കിലും അവശേഷിപ്പിക്കും എന്നും അതില്‍ നിന്ന് തെളിവുകള്‍ പ്രസരിക്കും എന്നും നിങ്ങളെ പഠിപ്പിച്ചിട്ടുണ്ടല്ലോ.
നിങ്ങള്‍ക്ക് കുറ്റകൃത്യങ്ങള്‍ പരിഹരിക്കാന്‍ സാധിക്കും എന്ന് എനിക്കുറപ്പുണ്ട്.
അതെപോലെതന്നെ നിങ്ങള്‍ ഓരോ വിദ്യാര്‍ത്ഥിയും നമ്മുടെ സമൂഹത്തിന് മഹത്തായ മൂല്യങ്ങളും കൈമാറുന്നുണ്ട്.
മൂല്യങ്ങള്‍ കൂട്ടിച്ചേര്‍ക്കുമ്പോള്‍ മറ്റുള്ളവരില്‍ നിന്നു പഠിക്കാന്‍കൂടി മറക്കരുത്.
പുതിയ ആശയങ്ങള്‍ക്കും വീക്ഷണങ്ങള്‍ക്കും അഭിപ്രായങ്ങള്‍ക്കും നിങ്ങളുടെ മനസ്സ് എപ്പോഴും തുറന്നിടുക.
നിങ്ങളുടെ ചിന്തകള്‍കൊണ്ട് ലോകത്തെ സമ്പന്നമാക്കുകയും മറ്റുള്ളവരില്‍ നിന്ന് ഏറ്റവും നല്ലത് സ്വീകരിക്കുകയും ചെയ്യുക.
ഈ വൈവിധ്യം നിങ്ങളെ സമ്പന്നനായ മനുഷ്യനാക്കും.
പുരോഗമനപരമായ മാറ്റത്തിന്റെ നിയമത്തേക്കുറിച്ച് ഞാന്‍ പറയുകയാണെങ്കില്‍, നിങ്ങള്‍ പഠിച്ചതിലേക്ക് നിങ്ങളുടെ മനസ്സ് സ്വാഭാവികമായി തിരിച്ചുപോകുകയും സമയം വരുമ്പോള്‍ അതിനേക്കുറിച്ച് ചിന്തിക്കുകയും ചെയ്യും.
എല്ലാ അര്‍ത്ഥത്തിലും അതിവേഗം മാറിക്കൊണ്ടിരിക്കുന്ന ലോകത്താണ് നാം ജീവിക്കുന്നത്.
മാറുന്ന കാലത്തിന്റെ വിളുമ്പിലാണ് നമ്മുടെ കാലം.
ഒരു പുതിയ ആശയം പഴയതാകാന്‍ അധികം സമയമെടുക്കുന്നില്ല.
ആളുകള്‍, ചെറുപ്പക്കാര്‍ മുമ്പില്ലാത്തത്ര വേഗത്തില്‍ പുതിയ ആശയങ്ങളുമായി വന്നുകൊണ്ടിരിക്കുന്നു.
അതുപോലെ നിങ്ങളും ലോകവ്യാപകമായി മാറിക്കൊണ്ടിരിക്കുന്ന പ്രവണതകളുടെ കേന്ദ്രത്തിലായേ തീരൂ.
നിങ്ങളുടെ വിദ്യാഭ്യാസവും പരിശീലനവും നിങ്ങളെ ശരിയായി ചിന്തിക്കാന്‍ പ്രാപ്തരാക്കും.
നമുക്കു ചുറ്റുമുള്ള മാറ്റങ്ങള്‍ക്കു വേണ്ടി മാത്രമല്ല ഈ അടികള്‍ വയ്ക്കുന്നതെന്നും നമ്മുടെ ലോകത്തെ കൂടുതല്‍ മികച്ചതാക്കാനുള്ള ശ്രമത്തില്‍ പുരോഗമനപരമായ മാറ്റങ്ങള്‍ക്കു വേണ്ടിക്കൂടിയാണെന്നും ഉറപ്പു വരുത്തുക.
വരുംതലമുറകള്‍ അതിന്റെ പേരില്‍ നിങ്ങളോട് നന്ദിയുള്ളവരായിരിക്കും.
സുഹൃത്തുക്കളേ, യുവജനങ്ങളുടെ പങ്കാളിത്തമില്ലാതെ ഒരു പദ്ധതിയും സംരംഭവും വിജയകരമാകില്ല.
രാജ്യത്തെ ഫലപ്രദമായി സേവിക്കാനും തൊഴില്‍പരമായ വിജയം നേടാനും ഇവിടെ നിന്നു ലഭിച്ച വിജ്ഞാനം നിങ്ങളെ സഹായിക്കും എന്ന ആത്മവിശ്വാസം എനിക്കുണ്ട്.
നിങ്ങള്‍ ഉയരങ്ങളിലെത്തും എന്നും എനിക്ക് പ്രതീക്ഷയുണ്ട്.
എല്ലാ ബിരുദധാരികള്‍ക്ക് ഞാന്‍ ശോഭനവും ചലനാത്മകവുമായ ഭാവി നേരുന്നു.
പുരസ്‌കാരങ്ങളില്‍ അധികവും പെണ്‍കുട്ടികളാണ് നേടിയത് എന്നു ആണ്‍കുട്ടികള്‍ക്ക് കുറച്ചേ ലഭിച്ചുള്ളു എന്നതും ഞാന്‍ ശ്രദ്ധിച്ചു.
നോക്കൂ!
ഇതാണ് മാറുന്ന കാലത്തിന്റെ തിളക്കം.
ആ പെണ്‍മക്കളെയും അവരുടെ മാതാപിതാക്കളെയും ഞാന്‍ പ്രത്യേകമായി അഭിനന്ദിക്കുന്നു; ആ പെണ്‍മക്കള്‍ക്ക് പ്രത്യേകമായി എന്റെ രക്ഷാബന്ധന്‍ ആശംകള്‍ അറിയിക്കുന്നു.
നിങ്ങള്‍ക്ക് വളരെയധികം നന്ദി!
