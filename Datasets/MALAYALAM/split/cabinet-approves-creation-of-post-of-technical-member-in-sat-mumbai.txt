മുംബൈയിലെ സെക്യൂരിറ്റീസ് അപ്പലേറ്റ് ട്രിബ്യൂണലില്‍ ഒരു സാങ്കേതിക അംഗത്തിന്റെ തസ്തിക സൃഷ്ടിക്കാന്‍ പ്രധാനമന്ത്രി ശ്രീ.
നരേന്ദ്രമോദിയുടെ അധ്യക്ഷതയില്‍ ചേര്‍ന്ന കേന്ദ്രമന്ത്രിസഭാ യോഗം അനുമതി നല്‍കി.
കേന്ദ്ര ഗവണ്‍മെന്റ് സെക്രട്ടറിയുടെ ശമ്പള സ്‌കെയിലായ 2,25,000 (ഫിക്‌സ്ഡ്) അല്ലെങ്കില്‍ ഏഴാം ശമ്പള കമ്മീഷന്റെ പേ മാട്രിക്‌സ് പ്രകാരം ലെവല്‍ 17 ന് തത്തുല്യമായ തസ്തികയായിരിക്കും ഇത്.
ഗുണങ്ങള്‍ മുംബൈയിലെ സെക്യൂരിറ്റീസ് അപ്പലേറ്റ് ട്രിബ്യൂണലില്‍ ഒരു പുതിയ തസ്തിക സൃഷ്ടിക്കുന്നത് സെക്യൂരിറ്റീസ് ആന്റ് എക്‌സേഞ്ചസ് ബോര്‍ഡ് ഓഫ് ഇന്ത്യ (സെബി), ഇന്‍ഷുറന്‍സ് റെഗുലേറ്ററി അതോറിട്ടി ആന്റ് ഡെവലപ്‌മെന്റ് അതോറിട്ടി ഓഫ് ഇന്ത്യ (ഐ.ആര്‍.ഡി.എ), പെന്‍ഷന്‍ ഫണ്ട് വികസന നിയന്ത്രണ അതോറിട്ടി (പി.എഫ്.ആര്‍.ഡി.എ) എന്നിവയുമായി ബന്ധപ്പെട്ട വര്‍ദ്ധിച്ച തോതിലുള്ള അപ്പീലുകളുടെ വേഗത്തിലുള്ള തീര്‍പ്പാക്കലിന് സഹായകമാകും.
നിക്ഷേപകര്‍, പെന്‍ഷന്‍കാര്‍, പൊതുജനങ്ങള്‍ എന്നിവര്‍ക്ക് ഇത് ഏറെ ഗുണം ചെയ്യും.
സെക്യൂരിറ്റീസ് വിപണിയും ഇന്‍ഷുറന്‍സ് മേഖലയും ധൃതഗതിയില്‍ വളരുകയാണ്.
സെക്യൂരിറ്റീസ് വിപണിയില്‍ വ്യാപാരത്തിന്റെ അളവും ഇന്‍ഷുറന്‍സ് രംഗത്തെ കക്ഷികളുടെ എണ്ണവും വര്‍ദ്ധിക്കുന്നതിനൊപ്പം ആവലാതികളും പെരുകും.
അതിനാല്‍ വേഗത്തിലുള്ള ഒരു തീര്‍പ്പാക്കല്‍ സംവിധാനം സ്ഥാപിക്കേണ്ടത് അത്യാവശ്യമാണ്.
ഇന്‍ഷുറന്‍സ്, സെക്യൂരിറ്റീസ് വിപണി, പെന്‍ഷന്‍ എന്നിവയുമായി ബന്ധപ്പെട്ട അപ്പീല്‍ കേസുകളുടെ വേഗത്തിലുള്ള തീര്‍പ്പാക്കല്‍ പൊതുജനങ്ങള്‍ക്ക് ഏറെ ഗുണം ചെയ്യും.
