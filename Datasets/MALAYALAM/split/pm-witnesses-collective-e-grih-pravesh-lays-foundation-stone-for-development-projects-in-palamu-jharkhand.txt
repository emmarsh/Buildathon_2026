പ്രധാനമന്ത്രി ആവാസ് യോജനയിലെ 25,000 ഗുണഭോക്താക്കളുടെ ഇ-ഗൃഹപ്രവേശത്തിന് അദ്ദേഹം സാക്ഷ്യം വഹിച്ചു.
ഉത്തര കോയല്‍ (മണ്ഡല്‍ അണക്കെട്ട്) പദ്ധതി പുനരുജ്ജീവനത്തിനും കന്‍ഹര്‍സോണ്‍ പൈപ്പ്‌ലൈന്‍ ജലസേചന പദ്ധതിക്കും വിവിധ ജലസേചന പദ്ധതികള്‍ മെച്ചപ്പെടുത്തുന്നതിനും ലൈനുകള്‍ ഇടുന്നതിനും അദ്ദേഹം തറക്കല്ലിട്ടു.
3,500 കോടി രൂപയിലേറെ മൂല്യം വരുന്നതാണു പദ്ധതികളെന്നു പ്രധാനമന്ത്രി പറഞ്ഞു.
ജലസേചന ചെലവു കുറയ്ക്കുക വഴി കര്‍ഷകരുടെ വരുമാനം വര്‍ധിപ്പിക്കുന്നതിനുള്ള ഗവണ്‍മെന്റിന്റെ ശ്രമങ്ങളില്‍ പ്രധാനമാണ് ഈ പദ്ധതികളെന്നു പൊതുയോഗത്തില്‍ പ്രസംഗിക്കവേ അദ്ദേഹം വെളിപ്പെടുത്തി.
47 വര്‍ഷത്തോളമായി ഉത്തര കോയല്‍ (മണ്ഡല്‍ അണക്കെട്ട്) പദ്ധതി അപൂര്‍ണമായി തുടരുകയാണെന്നു പ്രധാനമന്ത്രി ചൂണ്ടിക്കാട്ടി. ഇത് ഈ മേഖലയിലെ കര്‍ഷകരോടു ചെയ്യുന്ന കുറ്റകരമായ അവഗണനയാണെന്ന് അദ്ദേഹം പറഞ്ഞു.
കര്‍ഷകര്‍ നേരിടുന്ന പ്രശ്‌നങ്ങള്‍ പരിഹരിക്കുന്നതിനായി ആത്മാര്‍ഥമായി പ്രയത്‌നിക്കുന്നതിനുള്ള തന്റെ പ്രതിജ്ഞാബദ്ധത പ്രധാനമന്ത്രി ആവര്‍ത്തിച്ചു.
ദശാബ്ദങ്ങളായി മുടങ്ങിക്കിടക്കുന്ന 99 വലിയ ജലസേചന പദ്ധതികള്‍ പൂര്‍ത്തിയാക്കാന്‍ 90,000 കോടിയോളം രൂപ മുടക്കി ദ്രുതഗതിയില്‍ ശ്രമിച്ചുവരികയാണെന്ന് അദ്ദേഹം വെളിപ്പെടുത്തി.
കര്‍ഷകരെ 'അന്നദാതാക്കള്‍' ആയിക്കണ്ടാണു കേന്ദ്ര ഗവണ്‍മെന്റ് പ്രവര്‍ത്തിക്കുന്നതെന്നും പ്രധാനമന്ത്രി കൂട്ടിച്ചേര്‍ത്തു.
കൃഷിയുമായി ബന്ധപ്പെട്ട അടിസ്ഥാന പ്രശ്‌നങ്ങള്‍ പരിഹരിക്കാന്‍ ശ്രമിക്കുക വഴി കൃഷിക്കും കര്‍ഷകര്‍ക്കുമായി പുതിയ കാഴ്ചപ്പാടോടെ ഗവണ്‍മെന്റ് പ്രവര്‍ത്തിക്കുന്നതായും അദ്ദേഹം പറഞ്ഞു.
പ്രധാനമന്ത്രി ആവാസ് യോജന പ്രകാരം 25,000 വീടുകള്‍ നല്‍കിയതിനെക്കുറിച്ചു പരാമര്‍ശിക്കവേ, 2022 ആകുമ്പോഴേക്കും എല്ലാവര്‍ക്കും വീട് എന്നതാണു ലക്ഷ്യമെന്നു ശ്രീ.
നരേന്ദ്ര മോദി വ്യക്തമാക്കി.
മുന്‍കാലങ്ങളില്‍ ആരംഭിച്ച മറ്റു പദ്ധതികളില്‍നിന്ന് ഈ പദ്ധതി ഏതുപ്രകാരം വ്യത്യാസപ്പെട്ടിരിക്കുന്നു എന്ന് അദ്ദേഹം വിശദീകരിച്ചു.
കൂടുതല്‍ സുതാര്യമായാണ് ഇപ്പോള്‍ ഗുണഭോക്താക്കളെ തെരഞ്ഞെടുക്കുന്നതെന്നു പ്രധാനമന്ത്രി വെളിപ്പെടുത്തി.
നേരിട്ടുള്ള ആനുകൂല്യ വിതരണം സാധ്യമാക്കുന്നതിനായി ഓണ്‍ലൈന്‍ റജിസ്‌ട്രേഷനും ഗുണഭോക്താക്കളുടെ ബാങ്ക് അക്കൗണ്ട് പരിശോധനയും നടത്തിവരുന്നതായി അദ്ദേഹം ചൂണ്ടിക്കാട്ടി. പ്രധാനമന്ത്രി ആവാസ് യോജന പ്രകാരം നിര്‍മിക്കപ്പെടുന്ന വീടുകളുടെ ഗുണനിലവാരം ഉറപ്പുവരുത്തുന്നതിനായി പുതിയ നിരീക്ഷണ സംവിധാനം ഏര്‍പ്പെടുത്തിയതായി ശ്രീ.
നരേന്ദ്ര മോദി പറഞ്ഞു.
ഇതില്‍ ഫോട്ടോഗ്രാഫിയും ജിയോ-ടാഗിങ്ങും ഉള്‍പ്പെടുന്നു.
ഇപ്പോള്‍ നല്‍കിവരുന്ന വീടുകളില്‍ വൈദ്യുതിയും ശുചിമുറിയും പാചക വാതക കണക്ഷനും ഉണ്ടെന്ന് അദ്ദേഹം വ്യക്തമാക്കി.
പുതിയ രൂപകല്‍പനകള്‍ ലഭ്യമാക്കിയിട്ടുണ്ടെന്നും വീടുകളുടെ വിസ്തീര്‍ണം വര്‍ധിപ്പിച്ചിട്ടുണ്ടെന്നും പ്രധാനമന്ത്രി വ്യക്തമാക്കി.
വീടുകള്‍ നിര്‍മിക്കാന്‍ പ്രാദേശികമായി ലഭ്യമായ നിര്‍മാണ സാമഗ്രികള്‍ ഉപയോഗപ്പെടുത്തുന്നുണ്ടെന്നും അദ്ദേഹം വെളിപ്പെടുത്തി.
ഗൃഹനിര്‍മാണത്തിന്റെ വേഗം വര്‍ധിച്ചിട്ടുണ്ടന്നും അഞ്ചു വര്‍ഷത്തില്‍ കീഴെ കാലംകൊണ്ട് 1.25 കോടി വീടുകള്‍ പൂര്‍ത്തിയാക്കിയെന്നും പ്രധാനമന്ത്രി പറഞ്ഞു.
ഒരു വീടു നിര്‍മിക്കാനാവശ്യമായ ശരാശരി സമയം 18 മാസത്തില്‍നിന്നു 16 മാസമായി കുറഞ്ഞുവെന്നും അദ്ദേഹം വ്യക്തമാക്കി.
ഇപ്പോള്‍ നാലു തവണകളിലായി 1.25 ലക്ഷം രൂപ ഗുണഭോക്താക്കളുടെ ബാങ്ക് അക്കൗണ്ടില്‍ എളുപ്പത്തില്‍ എത്തിച്ചേരുന്നുവെന്നും പ്രധാനമന്ത്രി പറഞ്ഞു.
നേരത്തേ ഇത് 70,000 രൂപ മാത്രമായിരുന്നു എന്നും അദ്ദേഹം കൂട്ടിച്ചേര്‍ത്തു.
വീടുകള്‍ ദരിദ്രരെ ശാക്തീകരിക്കുന്നതിനുള്ള മാധ്യമമായി മാറിയിരിക്കുകയാണന്നു ശ്രീ.
നരേന്ദ്ര മോദി ഓര്‍മിപ്പിച്ചു.
സ്വാതന്ത്ര്യാനന്തരം ഗവണ്‍മെന്റ് ഇതാദ്യമായി മധ്യവര്‍ഗത്തിന്റെ പാര്‍പ്പിടപ്രശ്‌നം ഗൗരവപൂര്‍വം കണ്ടുതുടങ്ങിയെന്നും പലിശയിളവ്, സാമ്പത്തിക സഹായം എന്നിവ നല്‍കിവരുന്നു എന്നും പ്രധാനമന്ത്രി പറഞ്ഞു.
ഝാര്‍ഖണ്ഡില്‍ മൂന്നു മാസം മുമ്പ് ഉദ്ഘാടനം ചെയ്ത പി.എം.
ജന്‍ ആരോഗ്യ യോജന വഴി ലക്ഷക്കണക്കിനു പാവങ്ങള്‍ക്കു സാമ്പത്തിക സഹായം ലഭ്യമാക്കിവരികയാണെന്ന് അദ്ദേഹം വ്യക്തമാക്കി.
ഇതുവഴി നൂറു ദിവസത്തിനകം ആറു ലക്ഷത്തിലേറെ പേര്‍ക്കു ഗുണമുണ്ടായെന്നും പ്രതിദിനം പതിനായിരത്തിലേറെ പേര്‍ക്കു ഗുണകരമായിത്തീരുന്നുണ്ടെന്നും പ്രധാനമന്ത്രി കൂട്ടിച്ചേര്‍ത്തു.
