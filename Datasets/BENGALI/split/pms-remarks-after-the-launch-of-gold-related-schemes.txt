আজ সাত নম্বর রেস কোর্স রোডে আয়োজিত এক অনুষ্ঠানে তিনটি স্বর্ণ প্রকল্পের সূচনা করলেন প্রধানমন্ত্রী শ্রী নরেন্দ্র মোদী।
এই তিনটি প্রকল্প হল – গোল্ড মানিটাইজেশন স্কিম, সভ্‌রিন গোল্ড বন্ড স্কিম এবং ইন্ডিয়া গোল্ড কয়েন্‌স।
এই উপলক্ষে তাঁর ভাষণে প্রধানমন্ত্রী এই প্রকল্পগুলিকে ‘সোনায় সোহাগা’ বলে বর্ণনা করেন।
প্রধানমন্ত্রী বলেন, ভারতকে এখন একটি দরিদ্র দেশ বলার কোন যুক্তি নেই।
কারণ, আমাদের রয়েছে বর্তমানে ২০ হাজার টনের মতো সোনা।
দেশের মজুত এই সোনাকে উৎপাদনশীল কাজে ব্যবহার করতে হবে।
সেই লক্ষ্যে পৌঁছনোর তিনটি উপায় হল এই স্বর্ণ প্রকল্পগুলি।
প্রধানমন্ত্রী বলেন, ভারতীয় সমাজে সোনাকে মহিলাদের ক্ষমতায়নের উৎস হিসেবে দেখা হয়।
এই কারণে এই তিনটি প্রকল্পের সঙ্গে যুক্ত রয়েছে ক্ষমতায়নের আবেগ তথা অনুভূতি।
ভারতে পারিবারিক পেশা হিসেবে স্বর্ণকাররা সোনার ব্যবসার সঙ্গে যুক্ত থাকেন।
প্রধানমন্ত্রী এর উল্লেখ করে বলেন, এই প্রকল্পগুলি সম্পর্কে ওয়াকিবহাল হওয়ার পর এই সমস্ত প্রকল্পের এজেন্ট হিসেবে স্বর্ণকাররা কাজ করতে পারেন।
প্রধানমন্ত্রী ‘ইন্ডিয়া গোল্ড কয়েন’কে জাতির গর্ব বলে বর্ণনা করেন।
এই মুদ্রায় অশোক চক্রের ছবি খোদাই করা রয়েছে।
এখন থেকে ভারতীয়দের বিদেশি স্বর্ণ মুদ্রার ওপর আর নির্ভর করে থাকতে হবে না বলে তিনি মন্তব্য করেন।
এই স্বর্ণ প্রকল্পগুলির বিষয়ে একটি ওয়েবসাইটেরও সূচনা করেন প্রধানমন্ত্রী।
প্রথম ছ’জন বিনিয়োগকারীর হাতে তিনি তুলে দেন বিনিয়োগের শংসাপত্র।
PG/SKD/DM/S
