ভারত ও আর্জেন্টিনার মধ্যে কুমেরু অঞ্চলে সহযোগিতার লক্ষ্যে গত ফেব্রুয়ারি মাসে স্বাক্ষরিত সমঝোতাপত্র বা মউ সম্পর্কে মন্ত্রিসভাকে অবহিত করা হয়েছে।
প্রধানমন্ত্রী শ্রী নরেন্দ্র মোদীর পৌরহিত্যে অনুষ্ঠিত মন্ত্রিসভার বৈঠকে এ বিষয়ে জানানো হয়।
এই মউ স্বাক্ষরের ফলে কুমেরু অঞ্চল ও দক্ষিণাঞ্চলীয় মহাসাগরগুলির প্রাকৃতিক বাতাবরণের সুরক্ষা ও সংরক্ষণ সহ ভূ-বিজ্ঞান ক্ষেত্রের সঙ্গে যুক্ত প্রকল্পগুলিতে বৈজ্ঞানিক সহযোগিতা আরও বৃদ্ধি পাবে।
এছাড়াও, কুমেরু অঞ্চলের সমীক্ষা, এই অঞ্চলের প্রাকৃতিক বাতাবরণ এবং সংশ্লিষ্ট অঞ্চলের বাস্তুতন্ত্রের ওপর নির্ভরশীল প্রাণী জগৎ সম্পর্কিত বৈজ্ঞানিক এবং প্রকাশিত পুস্তক থেকে পাওয়া বিভিন্ন তথ্যের আদান-প্রদান সম্ভব হবে।
বিজ্ঞানীদের একে অপরের দেশে যাতায়াতের সুবিধা খুঁজে বের করা, প্রয়োজন-ভিত্তিতে পারস্পরিক দেশে কুমেরু অঞ্চলের গবেষণা কর্মসূচিগুলিতে বিজ্ঞানী ও প্রযুক্তি বিশেষজ্ঞদের অংশগ্রহণ ইত্যাদি।
যৌথ বৈজ্ঞানিক সম্মেলন ও কর্মশিবিরের আয়োজন তথা সময় সুযোগ অনুযায়ী গুরুত্বপূর্ণ মেরু প্রদেশীয় আন্তর্জাতিক ফোরামের বৈঠকগুলিতে অংশরগ্রহণের পাশাপাশি দ্বিপাক্ষিক বৈঠক আয়োজন, যৌথভাবে বিজ্ঞানমূলক গবেষণা ও অনুসন্ধান তথ্য প্রকাশ এবং বৈজ্ঞানিকদের প্রশিক্ষণের মতো বিষয়গুলি এই মউ স্বাক্ষরের ফলে আরও সহজ হয়ে উঠবে।
CG/BD/SB
