প্রধানমন্ত্রী শ্রী নরেন্দ্র মোদীর পৌরহিত্যে বুধবার অনুষ্ঠিত কেন্দ্রীয় মন্ত্রিসভার বৈঠকে ভারতে রপ্তানি-আমদানি ব্যাঙ্কের (এক্সিম ব্যাঙ্ক) পুনর্মূলধনের প্রস্তাবে অনুমতি মিলেছে।
কেন্দ্রীয় সরকার পুনর্মূলধনযোগ্য বন্ড বাজারে ছেড়ে ৬ হাজার কোটি টাকা সংগ্রহ করবে।
এই টাকা এক্সিম ব্যাঙ্কে পুনর্মূলধন হিসাবে যোগান দেওয়া হবে।
দুটি কিস্তিতে ব্যাঙ্কটিকে পুনর্মূলধন যোগানো হবে।
২০১৮-১৯ অর্থবর্ষে দেওয়া হবে ৪ হাজার ৫০০ কোটি টাকা এবং ২০১৯-২০ অর্থবর্ষে দেওয়া হবে দেড় হাজার কোটি টাকা।
এছাড়াও, কেন্দ্রীয় মন্ত্রিসভা এক্সিম ব্যাঙ্কের স্বীকৃত মূলধনের পরিমাণ ১০ হাজার কোটি টাকা থেকে বাড়িয়ে ২০ হাজার কোটি টাকা করার প্রস্তাবে সায় দিয়েছে।
রাষ্ট্রায়ত্ত ক্ষেত্রের ব্যাঙ্কগুলির পুনর্মূলধনের জন্য যেভাবে বাজারে বন্ড ছাড়া হয়েছিল, ঠিক একই পদ্ধতিতে এক্সিম ব্যাঙ্কের জন্যও পুনর্মূলধনযোগ্য বন্ড বাজারে ছাড়া হবে।
মন্ত্রিসভার এই সিদ্ধান্তের ফলে এক্সিম ব্যাঙ্কের মূলধন বৃদ্ধি পাবে এবং ভারতীয় রপ্তানি ক্ষেত্রকে আরও বেশি সহায়তা যোগাতে পারবে।
সেই সঙ্গে, ভারতীয় বস্ত্রশিল্পকে সহায়তা, কন্সেশনাল ফিনান্স প্রকল্পের পরিবর্তন সহ নতুন কয়েকটি উদ্যোগে আরও সমন্বয়সাধনের ক্ষেত্রে পুনর্মূলধন যোগানের প্রস্তাব কার্যকর ভূমিকা নেবে।
CG/BD/SB
