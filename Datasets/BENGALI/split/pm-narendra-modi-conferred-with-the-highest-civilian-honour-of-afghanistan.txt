প্রধানমন্ত্রী শ্রী নরেন্দ্র মোদীকে আফগানিস্তানের সর্বোচ্চ অসামরিক সম্মান আমির আমানুল্লাহ খান পুরস্কার প্রদান করা হল।
শনিবার হেরাতে আফগান-ভারত মৈত্রী বাঁধের ঐতিহাসিক উদ্বোধনের পর সেদেশের রাষ্ট্রপতি আশরফ ঘানি তাঁকে এই সম্মান প্রদান করেন।
প্রধানমন্ত্রী ট্যুইটারে তাঁর অভিব্যক্তি প্রকাশ করেন এই বলে “আমির আমানুল্লাহ খান পুরস্কার দেওয়ায় আফগানিস্তান সরকার’কে গভীরতম কৃতজ্ঞতা জানাই”।
আফগান নাগরিক ও বিদেশিদের পরিষেবার স্বীকৃতিস্বরূপ এটাই হল আফগান সরকারের সর্বোচ্চ অসামরিক সম্মান।
পদকের অপরপৃষ্ঠে যে মানপত্র রয়েছে, তাতে লেখা আছে “নিশান-এ দৌলতি গাজি আমির আমানুল্লাহ খান” অর্থাৎ “গাজি আমির আমানুল্লাহ খান-এর নামে রাষ্ট্রীয় পুরস্কার”।
পটভূমিকা
আফগানিস্তানের সর্বোচ্চ অসামরিক সম্মান হল আমির আমানুল্লাহ খান পদক।
আফগানিস্তানের জাতীয় নায়ক আমানুল্লাহ খান (গাজি)-এর নামে এই পুরস্কার দেওয়া হয়।
আফগানিস্তানের স্বাধীনতার প্রতীক হলেন আমানুল্লাহ খান।
তিনি আফগানিস্তান’কে স্বাধীনতা এনে দিয়ে ১৯১৯-১৯২৯ সাল পর্যন্ত ঐ দেশ শাসন করেন।
রাজা আমানুল্লাহ আফগানিস্তানের আধুনিক সংবিধানকে আরও এগিয়ে নিয়ে সমানাধিকার ও প্রত্যেকের স্বাধীনতা সুনিশ্চিত করেছিলেন।
দেশে আধুনিকতা প্রবর্তন করে তিনি ছেলে ও মেয়েদের সর্বধর্মবর্ণজাতি নির্বিশেষে পৃথক পৃথক পঠন-পাঠনের পথ সুগম করেছিলেন এবং ইউরোপ ও এশিয়ার সঙ্গে আফগানিস্তানের বাণিজ্য বাড়িয়েছিলেন।
স্বাধীন ও আধুনিক আফগানিস্তান গড়ে তোলায় রাজা আমানুল্লাহ-র স্বপ্ন আজও একই রকম প্রাসঙ্গিক।
ভারতের সঙ্গে রাজা আমানুল্লাহ‘র ঘনিষ্ঠ সম্পর্ক ছিল এবং তিনি ১৯২৯ সালে অল্প সময়ের জন্য ভারতে চলে আসেন।
দুটি দেশের ঘনিষ্ঠ অংশীদারিত্বের মধ্যেই ভারতের প্রতি তাঁর স্নেহশীল মানসিকতার প্রতিফলন ঘটেছে।
প্রধানমন্ত্রী মোদী হেরাতে ভারত-আফগান মৈত্রীবাঁধ-এর উদ্বোধনের পর আমির আমানুল্লাহ খান পুরস্কার গ্রহণ করেন ৪ জুন, ২০১৬ তারিখে।
তিনি হলেন এই পুরস্কার পাওয়া প্রথম ভারতীয় এবং বিশ্বের মুষ্টিমেয় বিদেশি নেতাদের অন্যতম যাঁরা এই পুরস্কার পেয়েছেন।
ভারত-আফগান সম্পর্ককে এগিয়ে নিয়ে যেতে প্রধানমন্ত্রী ব্যক্তিগত উদ্যোগের দলিল হিসেবেই এটি চিহ্নিত হয়ে থাকবে।
আফগান সরকার ২০০৬ সালে এই পুরস্কার চালু করেন।
এই পুরস্কারের আগের প্রাপকদের মধ্যে রয়েছেন মার্কিন রাষ্ট্রপতি জর্জ বুশ, কাজাখ রাষ্ট্রপতি নূরসুলতান নজরবায়েভ, তুর্কি রাষ্ট্রপ্রধান রিসেপ তাইপ এরদোগান প্রমুখ।
PG/SB/S
