চণ্ডীগড়ের সরকারি সংগ্রহশালা ও আর্ট গ্যালারি আজ পরিদর্শন করেন প্রধানমন্ত্রী শ্রী নরেন্দ্র মোদী এবং ফ্রান্সের প্রেসিডেন্ট মিঃ ফ্রাঁসোয়া ওলাঁদ।
ফরাসী প্রেসিডেন্ট এক রাষ্ট্রীয় সফরে আজ এসে পৌঁছেছেন ভারতে।
সরকারি মিউজিয়াম ও আর্ট গ্যালারি পরিদর্শন ছিল তাঁদের আজকের সরকারি কর্মসূচির অন্তর্ভুক্ত।
হিমালয়ের পাদদেশ থেকে যে সমস্ত পুরাতাত্ত্বিক নিদর্শন পাওয়া গেছে তার এক সংগ্রহও ঘুরে দেখেন দুই নেতা।
এই নিদর্শনগুলি অতি সুপ্রাচীনকালের।
সম্ভবত, ২৬ লক্ষ বছর আগেকার, যখন মানবসভ্যতার উন্মেষ ঘটেছিল পৃথিবীর বুকে।
ফ্রান্সের প্রাকৃতিক ইতিহাস সম্পর্কিত জাতীয় সংগ্রহশালার প্রাগৈতিহাসিক দপ্তর এবং চণ্ডীগড়ের পুরাতাত্ত্বিক ও নৃতাত্ত্বিক সমীক্ষা ও গবেষণা সমিতির মিলিত সহযোগিতা ও অনুসন্ধানের ফলশ্রুতিতেই আবিষ্কৃত হয়েছে সুপ্রাচীন যুগের বিরল এই নিদর্শনগুলি।
এ ব্যাপারে পারস্পরিক সহযোগিতা প্রসার সম্পর্কিত একটি চুক্তিও স্বাক্ষরিত হয়েছিল ভারত ও ফ্রান্সের মধ্যে।
পুরাতাত্ত্বিক আবিষ্কারগুলির মধ্যে রয়েছে ২০০টি প্রস্তরীভূত শিলা নিদর্শন সহ ১৫০০টি জীবাশ্ম।
চণ্ডীগড়ের অদূরে মাসোল অঞ্চলের ৫০ একর এলাকার বিভিন্ন স্থানে খনন ও অনুসন্ধান চালিয়ে এই নিদর্শনগুলি আবিষ্কার ও উদ্ধার করা হয়েছে।
পুরাতাত্ত্বিক এই আবিষ্কারগুলি সম্পর্কে সমীক্ষা, গবেষণা ও তথ্য নিবন্ধের আকারে প্রকাশিত হচ্ছে ‘পালেভোল রিভিউ’ পত্রিকাটিতে।
এই আবিষ্কারের কাজে সাফল্যের জন্য ভারত-ফ্রান্স যৌথ সমীক্ষা ও গবেষণাদলটিকে অভিনন্দন জানান প্রধানমন্ত্রী শ্রী নরেন্দ্র মোদী এবং ফ্রান্সের প্রেসিডেন্ট ফ্রাঁসোয়া ওলাঁদ।
দু’দেশের মিলিত সহযোগিতার সাফল্য বলে তাঁরা বর্ণনা করেন এই ঘটনাকে।
দু’দেশের সাংস্কৃতিক ঐতিহ্যের পুনরাবিষ্কার, সংরক্ষণ ও বিকাশে ভারত ও ফ্রান্সের মধ্যে যে দীর্ঘস্থায়ী সাংস্কৃতিক ও সহযোগিতামূলক সম্পর্ক রয়েছে এই নিদর্শনগুলির আবিষ্কার তারই ফসল বলে মনে করেন দুই নেতা।
এই সমস্ত আবিষ্কার দু’দেশের যৌথ প্রচেষ্টার ক্ষেত্রে ভবিষ্যতে আরও গুরুত্বপূর্ণ হয়ে উঠবে বলে আশা প্রকাশ করেন প্রধানমন্ত্রী শ্রী মোদী এবং ফরাসী প্রেসিডেন্ট মিঃ ওলাঁদ।
PG/SKD/SB
