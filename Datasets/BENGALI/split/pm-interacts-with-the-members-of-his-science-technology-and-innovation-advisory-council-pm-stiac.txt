প্রধানমন্ত্রী শ্রী নরেন্দ্র মোদী মঙ্গলবার (১৩ নভেম্বর) তাঁর বিজ্ঞান, প্রযুক্তি ও উদ্ভাবন বিষয়ক উপদেষ্টা পরিষদের সদস্যদের সঙ্গে মতবিনিময় করেন।
বিজ্ঞান, প্রযুক্তি ও উদ্ভাবনের সঙ্গে যুক্ত বিভিন্ন বিষয়ে এই পরিষদ প্রয়োজনীয় পরামর্শ দিয়ে থাকে।
সেইসঙ্গে প্রধানমন্ত্রীর পরিকল্পনা সম্পর্কিত বিভিন্ন কর্মসূচির রূপায়ণের ওপরেও নজরদারি করে।
বিজ্ঞান, প্রযুক্তির গুরুত্বপূর্ণ ক্ষেত্রে উদ্ভাবন ও গবেষণামূলক কাজকর্ম পরিচালনার জন্য যেসমস্ত পদক্ষেপ নেওয়া হচ্ছে, সে সম্পর্কে পরিষদের সদস্যরা প্রধানমন্ত্রীকে অবহিত করেন।
প্রধানমন্ত্রী জোর দিয়ে বলেন, বিজ্ঞান, প্রযুক্তি ও উদ্ভাবনের সুফল সাধারণ মানুষের কাছে পৌঁছে দিতে হবে।
দৈনন্দিন সমস্যার সমাধানেও বিজ্ঞান, প্রযুক্তিকে কাজে লাগাতে হবে।
এমনকি, সাধারণ মানুষের জীবনযাত্রার মানোন্নয়নেও বিজ্ঞান, প্রযুক্তি ও উদ্ভাবনকে সামিল করতে হবে।
এ প্রসঙ্গে তিনি শিক্ষা প্রতিষ্ঠান, গবেষণাগার, শিল্পসংস্হা এবং বিভিন্ন সরকারি দপ্তরের মধ্যে মজবুত যোগসূত্র গড়ে তোলার লক্ষ্যে কাজ করার জন্য পরিষদের সদস্যদের প্রতি আহ্বান জানান।
শিক্ষা ও গবেষণামূলক প্রতিষ্ঠানগুলির মধ্যে পারস্পরিক সমন্বয় ও যোগসূত্রের যে অভাব রয়েছে, তা দূর করার প্রয়োজনীয়তার ওপরও তিনি জোর দেন।
বিদ্যালয় পড়ুয়াদের মধ্যে বিজ্ঞানমূলক মানসিকতার প্রসারে এবং সঠিক সময়ে তাদের চিহ্নিত করতে উপযুক্ত মঞ্চ ও ব্যবস্হা গড়ে তোলার আহ্বান জানিয়ে প্রধানমন্ত্রী এ ধরনের উদ্যোগগুলিকে জেলা ও রাজ্যস্তরীয় অটল টিঙ্কারিং ল্যাবের সঙ্গে যুক্ত করার ওপর জোর দেন।
এ প্রসঙ্গে শ্রী মোদী কৃষি থেকে আয় বাড়ানোর পন্হা পদ্ধতি খুঁজে বের করা, রক্তাল্পতার মতো জটিল ও জিনগত রোগের সমাধান, বর্জ্য ব্যবস্হাপনা এবং সাইবার নিরাপত্তার মতো অগ্রাধিকারপ্রাপ্ত কয়েকটি ক্ষেত্রের কথা উল্লেখ করেন।
আজকের এই আলাপচারিতায় প্রধানমন্ত্রীর মুখ্য বৈজ্ঞানিক উপদেষ্টা অধ্যাপক কে বিজয় রাঘবন, পরিষদের একাধিক সদস্য সহ কেন্দ্রীয় সরকারের উচ্চপদস্হ আধিকারিকরা উপস্হিত ছিলেন।
CG/BD/NS/
