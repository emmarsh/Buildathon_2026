মঞ্চে উপস্থিত সকল মাননীয় ব্যক্তিবর্গ, ভাই ও বোনেরা,
সাই রাম বেঙ্কাইয়াজী আমার কাজ সহজ করে দিয়েছেন।
আমাকে আর কারও নাম উচ্চারণ করতে হবে না।
না হলে, কারও নাম উচ্চারণে ত্রুটি থেকে যাওয়ার ভয় থাকে।
একটু আগেই মাননীয় মুখ্যমন্ত্রী রমনজী বলেছিলেন, রবিবার ছুটির দিনে মোদীজী সকাল ছ’টায় বেরিয়েছেন।
আমি ‘হলিডে’ শব্দের আক্ষরিক অর্থ অনুসারে একে পবিত্র দিবস রূপে পালন করি।
যতটা কাজ করতে পারি সেদিন করি।
আর আজ রাতে যখন বিছানায় যাবো, ততক্ষণে পাঁচটি রাজ্যের সফর সম্পন্ন হবে।
দিল্লি থেকে ছত্তিশগড়ে এসেছি।
এখান থেকে ওড়িশা, পশ্চিমবঙ্গ হয়ে উত্তর প্রদেশে গিয়ে ঘুমাবো।
জনসাধারণ যখন দায়িত্ব অর্পণ করেছেন, তা অত্যন্ত ঐকান্তিকতার সঙ্গে পালন করা উচিৎ।
আজ এখানে সাইবাবার মূর্তির আবরণ উন্মোচন করার সুযোগ পেয়েছি।
এই হাসপাতাল দরিদ্র মানুষদের বিনা পয়সায় চিকিৎসার সুযোগ দেয়, বিশেষ করে, ছোট ছোট ছেলেমেয়েদের হার্ট অপারেশন, যাঁরা পুট্টাপর্থী গিয়েছেন তাঁরা জানেন, সাঁইবাবার এই পবিত্র সেবাধর্মকে তাঁরা কিভাবে মানবজাতির কল্যাণে পালন করে যাচ্ছেন।
তিনি জল পরিষেবা, শিক্ষার প্রসার ও স্বাস্থ্য পরিষেবা ক্ষেত্রে অনেক কাজ করে গেছেন।
আমি সাঁইবাবার এসব মহান সামাজিক কর্মের উদ্যোগকে প্রণাম জানাই।
আজ এখানে আবিষ্কার ও স্বউদ্যোগ বিষয়ক একটি নতুন নীতির বাস্তবায়ন আপনাদের সামনে প্রস্তুত করা হচ্ছে।
এজন্য আমি মুখ্যমন্ত্রী রমন সিং এবং তাঁর সরকারকে অভিনন্দন জানাই।
বিশ্বের যে দেশগুলি বিগত ৫০ বছরে অত্যন্ত উন্নতি করেছে, তাদের দিকে তাকালে আমরা দেখতে পাবো, তাদের উন্নয়নের মূলভিত্তি এই আবিষ্কার ও স্বউদ্যোগ।
কল্পনাশক্তির বিকাশের মাধ্যমে নতুন নতুন বৈজ্ঞানিক উদ্ভাবনই সেসব দেশের উন্নয়ন ও সমৃদ্ধিকে ত্বরান্বিত করেছে।
যেসব দেশে তা হয়নি, তাদের উন্নয়ন প্রক্রিয়া শ্লথ হয়েছে, থেমে গেছে।
যুগোপযোগী পরিবর্তনই যে কোনও সমাজকে আধুনিক করে, এগিয়ে নিয়ে যেতে সাহায্য করে।
নতুন নতুন আবিষ্কার আর সেই আবিষ্কারগুলিকে কিভাবে সমাজের উন্নয়নে কাজে লাগানো যায় তাঁর প্রয়গে স্বউদ্যোগের ভূমিকা অনস্বীকার্য।
আজ আমাদের দেশের ৬৫ শতাংশ জনসংখ্যার বয়স ৩৫ বছরের নীচে।
এই নবীন প্রজন্মের মানুষদের কর্মকুশল করে তুলতে হবে।
তাদের দক্ষতা প্রয়োগের জন্য স্বউদ্যোগ গুরুত্বপূর্ণ ভূমিকা গ্রহণ করতে পারে।
সরকার সেজন্য ছোট ছোট শিল্পপতিদের উৎসাহ দিচ্ছে, তাদের জন্য ঋণের ব্যবস্থা করছে।
আমাদের দেশের কাজের খোঁজে হন্যে হয়ে বেড়ানো শিক্ষিত যুবকরা যাতে নিজের কর্মসংস্থানের পাশাপাশি অন্যদের জন্যও কর্মসংস্থানের ব্যবস্থা করতে পারেন তা দেখা হচ্ছে।
আমরা এই স্বপ্ন নিয়ে দেশে একটি ভিন্ন ধরণের পরিবেশ গড়ে তুলতে চাই।
দক্ষতা উন্নয়ন দেশের নবীন প্রজন্মকে স্বউদ্যোগী হয়ে উঠতে প্রেরণা যোগাবে, তেমনই কোনওরকম গ্যারান্টি ছাড়াই তাদের জন্য ঋণদানের ব্যবস্থা তাদের স্বপ্নকে বাস্তবায়িত করতে কার্যকর ভূমিকা গ্রহণ করবে।
এতদিন পুঁজির জন্য সুদ ব্যবসায়ীদের কাছে যেতে হতো।
গ্যারান্টি দিয়েও উচ্চ সুদে টাকা ধার নিতে হতো।
অনাদায়ে গ্রাম ছেড়ে, পরিবারকে পথে বসিয়ে পালাতে হতো।
ধোপা, নাপিত, বাসনওয়ালা, রেডিমেড জামাকাপড়, মোমবাতি, ধুপকাঠি, পুজোর সামগ্রী বিক্রেতাদের এই চড়া সুদের হাত থেকে রক্ষা করতে কিংবা মাত্র ৫-১০ হাজার টাকার জন্য স্ত্রীর গহনা বন্ধক রাখা থেকে বাঁচাতে সরকার প্রধানমন্ত্রী মুদ্রা যোজনা শুরু করেছে।
এর মাধ্যমে কোনওরকম গ্যারান্টি ছাড়াই ব্যাঙ্কগুলি ৫০ হাজার থেকে ১০ লাখ টাকা ঋণ দেবে।
ইতিমধ্যেই প্রায় দু’কোটি মানুষ এই ঋণ পেয়েছেন।
অন্যদিকে, ব্যাঙ্কগুলি প্রায় ১ লক্ষ কোটিরও বেশি টাকা ঋণ দিয়েছে।
যাঁরা ঋণ পেয়েছেন তাঁরা নিজেদের ব্যবসাকে বাড়িয়ে ২-৫ জন মানুষকে কর্মসংস্থানের সুযোগ দিতে পারবেন।
এতদিন বিশ্বে প্রচলিত ধারণা ছিল দেশ চলে পাবলিক সেক্টর আর প্রাইভেট সেক্টরের যৌথ অর্থনীতির মাধ্যমে।
আমরা অভিনব তৃতীয় ক্ষেত্রকে বেছে নিয়েছি।
সেটি হল, এই পার্সোনাল সেক্টর – ক্ষুদ্র ব্যবসায়ীদের দিকে সাহায্যের হাত বাড়িয়ে দিয়ে দেশের তৃণমূল স্তরের মানুষের ক্ষমতায়নে জোর দিয়েছি আমরা।
শিক্ষিত বেকার যুবক-যুবতীরা স্বউদ্যোগ গড়ে তুলে একসঙ্গে অনেক কর্মচারীর কর্মসংস্থানের মাধ্যমে এই পার্সোনাল সেক্টরকে আরও শক্তিশালী করে তুলবেন।
এই প্রকল্প প্রণয়নের ফলে রাজ্যে যে ইতিবাচক পরিবেশ গড়ে উঠেছে তার পরিণাম আমরা ইতিমধ্যেই দেখতে পাচ্ছি।
প্রায় ৭০ শতাংশ তপশিলি জাতি, উপজাতি ও অন্যান্য অনগ্রসর শ্রেণী থেকে এসেছেন আর অন্যদিকে মহিলা স্বউদ্যোগীরাও এগিয়ে এসেছেন।
একটি নতুন সমান্তরাল অর্থনীতির শক্তি ক্রমে জোরালো হয়ে উঠছে।
ছত্তিশগড়ের রাজ্য সরকার দ্রতগতিতে কাজ করতে অভ্যস্ত।
কেন্দ্রীয় সরকারের সকল প্রকল্প এ রাজ্যে অত্যন্ত দ্রুতগতিতে সম্পন্ন হয়।
কেন্দ্র ও রাজ্য সরকারের কাজের ছন্দ মিলে যাওয়ায় উভয়ের মিলিত শক্তি রাজ্যের উন্নয়নকে ত্বরান্বিত করছে।
আমার দৃঢ় বিশ্বাস, এতে লাভবান হবেন রাজ্যের নবীন প্রজন্মের মানুষজন।
আজ এখানে প্রধানমন্ত্রী আবাস যোজনারও শুভসূচনা হচ্ছে।
দেশ স্বাধীন হওয়ার এত বছর পরও প্রায় ৫ কোটি মানুষ গৃহহীন।
আমরা তাঁদের নিজস্ব মাথা গোঁজার ঠাঁই গড়ে তোলার চেষ্টা করছি।
এই গৃহহীনদের মধ্যে প্রায় ২ কোটি মানুষ শহরে বসবাস করেন আর ৩ কোটি মানুষ থাকেন গ্রামে।
তাঁরা ভূমিহীন, প্রায় কপর্দকশূন্য।
অনেকেই নোংরা বস্তিতে থাকেন, অনেকে শহরের ফুটপাতে শুয়ে রাত কাটান।
তাঁদের পরিবার গড়ে তোলার পরিস্থিতি থাকে না, স্বপ্নও দেখেন না তাঁরা।
ছোট একটা নিজেস্ব মাথা গোঁজার ঠাঁই পেলে তাঁরা পরিশ্রম করে একদিন ঋণ শোধ করতে প্রস্তুত।
সরকার সাহায্য করলে, ব্যাঙ্ক সাহায্য করলে, পাব্লিক-পার্টনারশিপ মডেলে এগিয়ে গেলে এই সমস্যার মোকাবিলা করা সম্ভব।
নিজের বাড়ি হলে পরিবারও গড়ে ওঠে, আত্মীয়স্বজন বেড়াতে আসে, তাঁদের পা মোছার জন্যও স্থান চাই।
তখন ঋণের কিস্তি দেওয়ার পরও ১০ টাকা বাঁচানোর চেষ্টা করে পাপোস কিনে আনা যায়।
কিছুদিন পর ছেলেপিলে হলে তাদের লেখাপড়া শুরু করানোর জন্য আবার তিল তিল করে অর্থসঞ্চয়।
এভাবে জীবন এগিয়ে যেতে থাকবে।
আর সেজন্যই প্রধানমন্ত্রী আবাস যোজনা কিছকই পরিকাঠামো গঠন নয়, ব্যক্তিপিছু দায়সারা চারটে দেওয়াল তুলে দেওয়া নয়, অসংখ্য মানুষকে মাথা গোঁজার ঠাঁই দিয়ে তাঁদের স্বপ্নকে সজীব করার প্রকল্প, যা ভারতের হতদরিদ্র মানুষদের স্বপ্নপূরণের পাশাপাশি তাঁদের উত্তর প্রজন্মকে সোনালী ভবিষ্যতের পথে এগিয়ে নিয়ে যাওয়ার প্রকল্প।
আগামী ২০২২ সালে আমরা ভারতের স্বাধীনতার ৭৫ বছর পূর্তি পালন করবো।
আমরা কি এখন থেকেই দেশের প্রত্যেক নাগরিক, প্রত্যেক রাজ্য সরকার, স্বশাসিত জেলা পরিষদ ও অন্য সকল স্বশাসিত প্রতিষ্ঠান মিলে সংকল্প নিতে পারি না, যে ঐ ৭৫ বছর পূর্তি উৎসবের আগেই আমাদের স্বাধীনতা সংগ্রামী মহাপুরুষদের স্বপ্নকে বাস্তবায়িত করবো।
যাঁরা দেশের স্বাধীনতার জন্য আত্মবলি দিয়েছেন, যাঁরা সম্পূর্ণ যৌবন কারাগারে কাটিয়েছেন, হাসতে হাসতে, দেশমাতৃকার বন্দনা করতে করতে ফাঁসিকাঠে প্রাণ দিয়েছেন, পুলিশের লাঠি খেয়েছেন, দারিদ্র্যমুক্ত স্বাধীন ভারতের স্বপ্ন দেখেছেন বলেই তাঁরা এত কষ্ট ও অত্যাচার সহ্য করতে পেরেছিলেন।
স্বাধীনতার ৭৫ বছর পূর্তির আগেই আমাদের সেই স্বপ্নকে বাস্তবায়িত করার সংকল্প নিতে হবে।
২০২২ সালের মধ্যে আমাদের দেশের ৫ কোটি গৃহহীনের জন্য গৃহনির্মাণ করতে হবে।
এর জন্য মানবসম্পদের প্রয়োজন হবে, কর্মসংস্থান হবে, সিমেন্ট বিক্রি হবে, লোহা বিক্রি হবে, ইঁট-মাটি-বালি-চুন – এই সবকিছু কেনা-বেচা সরবরাহ করার কাজ যাঁরা করেন তাঁদের ব্যবসা বাড়বে।
এই দরিদ্র মানুষেবা নিজেরাও এই প্রকল্পে শ্রমদানের মাধ্যমে রোজগার করতে পারবেন।
আজ এখানে এমনই শুভকাজের সূত্রপাত হল।
দেশের প্রতিটি রাজ্য সরকার এগিয়ে এসে গৃহহীনদের কোথায় থাকার জায়গা দেবেন, সেই স্থানগুলি চিহ্নিত করুন।
কেন্দ্র ও রাজ্য মিলেমিশে কাজ করলে গরিব জনসাধারণ দ্রুত পরিষেবা পাবেন।
গরিব গৃহহীন মানুষ মাথা গোঁজার ঠাঁই পাবেন।
২০২২ সালের মধ্যে আমাদের এই কাজ শেষ করতে হবে।
এই বিশ্বাস ও আশা নিয়ে আমি আরেকবার মুখ্যমন্ত্রী রমন সিং এবং তাঁর কর্মীদলকে অনেক অনেক শুভেচ্ছা জানাই।
শ্রদ্ধেয় কেন্দ্রীয় মন্ত্রী ভেঙ্কাইয়া নাইডু এই বিভাগকে গতিশীল করে তুলতে দিনরাত কাজ করেছেন, লেগে রয়েছেন।
আমার দৃঢ় বিশাস, এই স্বপ্ন সফল হবেই।
অনেক অনেক ধন্যবাদ।
PG/SB/SB
