ধানমন্ত্রী শ্রী নরেন্দ্র মোদী বারাণসীতে বেনারস হিন্দু বিশ্ববিদ্যালয়ে আয়োজিত এক জনসমাবেশে একাধিক গুরুত্বপূর্ণ প্রকল্পের সূচনা তথা শিলান্যাস করেন।
প্রধানমন্ত্রী যে প্রকল্পগুলির সূচনা করেন, সেগুলির মধ্যে রয়েছে – পুরনো কাশীতে সুসংহত বিদ্যুৎ উন্নয়ন প্রকল্প এবং বেনারস হিন্দু বিশ্ববিদ্যালয়ে একটি অটল ইনকুবেশন সেন্টার।
এছাড়াও, তিনি ঐ বিশ্ববিদ্যালয়ে একটি আঞ্চলিক চক্ষু চিকিৎসা কেন্দ্রের শিলান্যাস করেন।
উন্নয়নমূলক এই প্রকল্পগুলির আর্থিক ব্যয়ের পরিমাণ ৫৫০ কোটি টাকারও বেশি।
এই উপলক্ষে প্রধানমন্ত্রী বলেন, বারাণসীর রূপান্তর আনার পাশাপাশি, শহরের সমৃদ্ধ ঐতিহ্যও সংরক্ষণ করা হচ্ছে।
তিনি বলেন, এই শহর তার প্রাচীন পরিচিতিকে রক্ষা করার পাশাপাশি আধুনিক হয়ে উঠছে।
কাশী শহরের মানুষের দৃঢ় সঙ্কল্পের দরুণ বিগত চার বছরে যে পরিবর্তন হয়েছে, তা এখন লক্ষ্য করা যাচ্ছে।
প্রধানমন্ত্রী শ্রী মোদী বিদ্যুৎ, সড়ক ও অন্যান্য পরিকাঠামো প্রকল্পগুলিতে লক্ষ্যণীয় অগ্রগতির কথা উল্লেখ করে বলেন, এই প্রকল্পগুলির মাধ্যমে বারাণসী শহর ও আশপাশের এলাকার মানুষের জীবনে উন্নতি ঘটেছে।
প্রধানমন্ত্রী বলেন, সাধারণ মানুষের অনলাইনে বারাণসী ক্যান্টমেন্ট স্টেশনের পোস্ট করা ছবিগুলি দেখার সময় তিনি অত্যন্ত খুশি বোধ করেন।
পরিবহণ পরিকাঠামোর আধুনিকীকরণের লক্ষ্যে যে সমস্ত কাজকর্ম চালু রয়েছে প্রধানমন্ত্রী সে কথাও উল্লেখ করেন।
বারাণসী শহরের পরিষ্কার-পরিচ্ছন্নতা বজায় রাখতে এবং এই শহরের সৌন্দর্য্য বাড়াতে যে প্রয়াস চলছে তার কথাও তিনি বিশেষভাবে তুলে ধরেন।
তিনি বলেন, এই সমস্ত প্রয়াসগুলি পর্যটন ক্ষেত্রে ধারাবাহিক পরিবর্তন নিয়ে আসবে।
এ প্রসঙ্গে তিনি বর্তমান সারনাথে চালু কর্মকাণ্ডের কথাও উল্লেখ করেন।
প্রধানমন্ত্রী আরও বলেন, বারাণসীর আশেপাশের গ্রামীণ এলাকাগুলিতেও সড়ক, বিদ্যুৎ ও জল পরিষেবার মতো মৌলিক সুযোগ-সুবিধাগুলি সম্প্রসারিত করা হচ্ছে।
স্বাস্থ্য পরিচর্যার গুরুত্বপূর্ণ গন্তব্য হিসেবে কাশীর উত্থান ঘটছে বলেও তিনি অভিমত প্রকাশ করেন।
১৮ সেপ্টেম্বর উদ্বোধন হওয়া অটল ইনকুবেশন সেন্টারের কথা উল্লেখ করে প্রধানমন্ত্রী বলেন, নতুন গড়ে ওঠা শিল্প সংস্থাগুলি ইতিমধ্যেই এই কেন্দ্রটির সঙ্গে যোগাযোগ স্থাপনের কাজ শুরু করেছে।
বারাণসী দেশের নির্দিষ্ট কয়েকটি শহরের মধ্যে একটি যেখানে পাইপ-বাহিত রান্নার গ্যাস পরিষেবা প্রদানের কাজ চলছে বলেও তিনি জানান।
প্রধানমন্ত্রী বারাণসীর মানুষকে এই শহরের পরিবর্তনের জন্য অভিন্ন উদ্দেশ্যগুলি পূরণে নিজেদের নিয়োজিত করার আহ্বান জানান।
CG/BD/DM
