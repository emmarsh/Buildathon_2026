বিপুল সংখ্যায় আগত আমার প্রিয় নবীন বন্ধুরা, আমার সামনে নতুন ভারতের নতুন ছবি দেখতে পাচ্ছি।
দেশের বিভিন্ন প্রান্ত থেকে নানা ভাষা, নানা মত ও নানা পরিধানের রঙের মালা রূপে ভারতমাতার সমস্ত সন্তানদের আমি অভিবাদন জানাই।
প্রযুক্তির মাধ্যমে আমাদের এই অনুষ্ঠানের সঙ্গে যুক্ত সারা দেশের এনসিসি, এনএসএস এবং নেহরু যুব কেন্দ্রগুলিতে উপস্থিত বন্ধুদেরও আমি স্বাগত জানাই।
বন্ধুগণ, আপনাদের মতো প্রাণশক্তি ও উৎসাহে পরিপূর্ণ বন্ধুদের সঙ্গে যখন দেখা হয়, যখন আলাপ-আলোচনা করি, তখন আপনাদের এই প্রাণশক্তি ও উৎসাহ আমি নিজের মধ্যেও অনুভব করি।
আপনারা এখানে গত দু’দিন ধরে দেশ ও সমাজের বিভিন্ন গুরুত্বপূর্ণ বিষয় নিয়ে আলাপ-আলোচনা করেছেন।
এই আলোচনা প্রক্রিয়া দেশের গণতন্ত্রকে শক্তিশালী করে।
বন্ধুগণ, দেশের বর্তমান এবং ভবিষ্যতকে নিয়ে আপনাদের স্বার্থক আলোচনার জন্য অনেক বন্ধুকে এখানে পুরস্কৃত করার সৌভাগ্য আমার হয়েছে।
যাঁরা পুরস্কৃত হয়েছেন, তাঁদেরকে শুভেচ্ছা জানাই এবং অন্য বন্ধুদেরও শুভেচ্ছা জানাই।
কারণ, আপনাদের এখানে অংশগ্রহণ করতে পারাই একটি বড় পুরস্কার।
বন্ধুগণ, নবীনদের ভাবনাকে গণতন্ত্র, দেশ ও সমাজের ভাবনার সঙ্গে যুক্ত করতে আমি সবসময়েই চেষ্টা করি।
জাতীয় যুব সংসদ এই প্রচেষ্টারই একটি অঙ্গ।
আমি একবার ‘মন কি বাত’ অনুষ্ঠানেও একথা বলেছি।
আমি খুবই খুশি – জাতীয় যুব সংসদ আমার সেই ভাবনারই মূর্ত রূপ।
এটি প্রথম প্রয়োগ, একটু বড় আকারের প্রয়োগ।
কিন্তু আমার অনুরোধ যে, এই কর্মসূচিটি আরও কত ভালোভাবে সম্পাদন করা যায়, এর বিষয় আর কী কী হতে পারে, প্রাদেশিক ভাষাগুলি কিভাবে গুরুত্ব পেতে পারে, এগুলি সম্পর্কে আমি আপনাদের থেকে পরামর্শ পেতে চাই।
সংশ্লিষ্ট সরকারি বিভাগকে আমি অনুরোধ করব, তাঁরা যেন আপনাদের অনলাইন পরামর্শদানের ব্যবস্থা করেন।
আর সকল অংশগ্রহণকারী যদি এর রচনা সম্পর্কে পরামর্শ দেন, তা হলে এই কর্মসূচি ভবিষ্যতে অনেক বেশি উদ্ভাবক ভাবনা ও নতুনত্বের সমাহারে নিজেই একটি প্রতিষ্ঠান হয়ে উঠবে।
আর ভবিষ্যতে যাঁরা সংসদ সদস্য হতে চান, তাঁরা রাষ্ট্রীয় যুব সংসদের অভিজ্ঞতা অর্জন করে যেতে চাইবেন।
তাঁরা তাঁদের প্রোফাইলে লিখবেন যে, আমি এতবার রাষ্ট্রীয় যুব সংসদের অধিবেশনে অংশগ্রহণ করার সুযোগ পেয়েছি, অমুক বিষয় নিয়ে বক্তব্য রেখেছি, এতবার পুরস্কার জিতেছি কিংবা এতবার প্রতিপক্ষকে ধরাশায়ী করেছি।
এখানে যাঁরা অংশগ্রহণ করছেন, তাঁরা নিঃসন্দেহে পাঠক্রমের বাইরের বিষয় নিয়েও পড়াশুনা করেন এবং ভাবেন।
যাঁরা পাঠক্রমের পড়ার সীমার মধ্যেই মুখ গুঁজে থাকেন, তাঁরা এখানে আসবেন না।
আপনারা অন্যদের থেকে অনেক বেশি সংবেদনশীল।
সেজন্য আপনারা হয়তো আমাকেও অধ্যয়ন করছেন।
আর আমার দৃঢ় বিশ্বাস যে, আপনারা শুধু সেইসব কিছুই গ্রহণ করেন না, যা আপনাদের সামনে পরিবেশিত হয়।
আপনারা নিশ্চয়ই খুঁজে বের করেন যে, কোনটা সত্যি; অন্যথা পরিবেশিত বস্তু অনেক সময়েই যথাযথ থাকে না।
আপনারা হয়তো লক্ষ্য করেছেন যে, আমি টোকেন প্রথায় বিশ্বাস করি না।
একটি সুদূরপ্রসারী ভাবনা থেকে একের পর এক পরস্পর সংযুক্ত ব্যবস্থা বিকশিত করাই আমার কর্মশৈলী অন্যতম অঙ্গ।
সব কিছু আমি আগে বলি না।
প্রোগ্রেসিভ আন-ফরম্যাট অনুসারে ধীরে ধীরে খুলি।
আমার মনে একটি বড় স্বপ্ন আছে।
তার একটি ক্ষুদ্র অংশ আজ এখানে শুরু হয়েছে।
আপনারা যদি একে নিজেদের অংশগ্রহণের মাধ্যমে বিকশিত করতে পারেন, তা হলে আমি চাইব অদূর ভবিষ্যতেই এই কর্মসূচিকে সরকারি কর্মসূচি থেকে বের করে দিতে।
হয় সরকার একে বের করে দেবে অথবা এটি এমন প্রতিষ্ঠানে পরিণত হবে যে, সেই প্রতিষ্ঠানই সরকারকে বের করে দেবে।
ভিনোবা ভাবে বলতেন, ‘অ-সরকারি – অসরকারি’ অর্থাৎ ‘যা সরকারি নয়, তার প্রভাব বেশি’।
এর রূপ কী হতে পারে?
মনে করুন – গোটা দেশে সরকার অনুঘটক ও উদ্দীপকের কাজ করবে এবং পরিধি ঠিক করে দিয়ে পরিকাঠামো নির্মাণ সহ সম্পূর্ণ উদ্যোগ নেবে।
এবার জেলাস্তরে এনসিসি, এনএসএস, নেহরু যুব কেন্দ্র ও বিশ্ববিদ্যালয়গুলি নির্বাচনে জয়লাভ করা ছাত্রনেতারা মিলেমিশে প্রত্যেক জেলায় বছরে ৩ – ৪ বার বিভিন্ন বিষয় নিয়ে বিরাট বিতর্ক সভার আয়োজন করবে।
জেলার স্টেডিয়ামগুলিতে সেই বিতর্কের আয়োজন হবে, যেখানে ২৫ – ৫০ হাজার মানুষ শুনতে আসবেন যে, তাঁদের ছেলেমেয়েরা কী ভাবছেন ও কী বলছেন!
এটা হতে পারে কী পারে না!
কিন্তু আপনারা জিজ্ঞেস করতে পারেন, এর আয়োজন কে করবে?
আমি চাই, এখন সরকার যেভাবে এর পরিকাঠামো গড়ে দিয়ে একটি আবহ নির্মাণ করছে, সেখান থেকেই একটি স্বশাসিত ব্যবস্থা গড়ে উঠবে।
এর দ্বারা সকলেই উপকৃত হবেন।
দ্বিতীয়ত, কী বলা হবে?
বিতর্ক মানেই শুধু শব্দের সমারোহ নয়, জলধারার ওঠা-পড়া নয়, আমাদের মুখনিসৃত বক্তব্য তীরের মতো সঠিক লক্ষ্যে বিঁধতে হবে।
আমাদের বক্তব্য প্রভাবশালী না হলেও তা যেন উদ্দীপনা যোগায় – এরকম হতে হবে।
বিগত শতাব্দীতে মহাত্মা গান্ধীর মতো বক্তা খুব কম জন্মেছেন।
কিন্তু তিনি বক্তব্যশৈলীতে ধনী ছিলেন না।
তাঁর পোশাক-পরিচ্ছদও শারীরী ভাষা দিয়েও তিনি কোনও প্রভাব সৃষ্টি করতে চাননি।
অথচ, তাঁর ভাবনা এমনই তপস্যার ফল ছিল যে, তাঁর মুখনিসৃত একেকটি শব্দ সারা পৃথিবীতে সাড়া জাগাতো।
তখন তো আর হোয়াটস্‌ অ্যাপ ছিল না!
শুধু বক্তব্য রাখলেই হবে না, বাগ্মীতার একটি বিশেষ শৈলী অর্জন করতে হবে।
আমাদের দেশের গ্রাম, শহর ও শহরতলীগুলিতে এমন যুবসম্প্রদায় যদি গড়ে ওঠে, যাঁরা ইতিবাচক ভাবনায় ধনী, তাঁরা যখন সমাজকে নিজের মনের কথা বলবেন, তখন যে কোনও প্রকার সচেতনতা বৃদ্ধির ক্ষেত্রে গুরুত্বপূর্ণ ভূমিকা পালন করবে।
তৃণমূল স্তরে এরকমই একটি শক্তিশালী প্রজন্ম গড়ে তোলার লক্ষ্যে আমাদের এই বিনম্র প্রচেষ্টা।
আমার মনে হয়, সেদিন আর দূরে নেই, যখন আপনাদের দিক থেকেই দাবি উঠবে যে, তিনটি পুরস্কার দেওয়া হবে তার মধ্যে একটি পুরস্কার পুরুষদের জন্য সংরক্ষণ করা হোক।
আজ তো দেখছি, তিনটি পুরস্কারই মেয়েরা জিতে নিয়েছেন।
এই পুরস্কার বিজেতাদের আমার লক্ষ লক্ষ শুভেচ্ছা।
এখানে আপনারা এই দু’দিনে দেশের স্বার্থে বেশ কিছু বিষয় নিয়ে আলোচনা করেছেন।
পরিচ্ছন্নতা, সামাজিক সাম্য, অর্থনৈতিক অন্তর্ভুক্তিকরণ, কৃষকদের আয় বৃদ্ধি, পরিবেশ, ক্রীড়া – এরকম অনেক বিষয় নিয়ে আপনারা নিজেদের বক্তব্য রেখেছেন।
এই কর্মসূচি থেকে এমন কিছু পরামর্শ উঠে এসেছে, যেগুলি সম্প্রসারিত করে দেশের অনেক ভবিষ্যৎ প্রকল্পকে শক্তিশালী করে তোলা যেতে পারে।
সেজন্য সংশ্লিষ্ট সরকারি বিভাগকে আমার অনুরোধ, যাঁরা এখানে অংশগ্রহণ করেছেন, তাঁদের প্রত্যেকের বক্তব্যের লিখিত রূপ অনলাইনে প্রকাশ করুন।
আর প্রত্যেককে বলুন যে, তাঁদের বক্তব্য থেকে নিজেই একটি বিশেষ বাক্য খুঁজে বের করে দিক।
সেই বাক্যগুলি দিয়ে একটি অনলাইন পুস্তিকা প্রকাশ করুন।
দেশের যুবসম্প্রদায় সেই অনলাইন পুস্তিকা দেখে নিজেদের পছন্দ মতো বিষয় নিয়ে রাখা বক্তব্যগুলি বিস্তারিতভাবে পড়তে পারবেন।
এই অটোপাইলট ব্যবস্থা পাঠকদের কাজে লাগবে।
জেলায় জেলায় এরকম ব্যবস্থা গড়ে তুলতে পারলে, এতে পরিকাঠামো সহযোগিতা করা ছাড়া সরকারের আর কোনও প্রয়োজন পড়বে না।
জেলার সেরা প্রতিযোগীরা রাজ্যস্তরে আয়োজিত বিতর্কসভায় বক্তব্য রাখবেন আর সেখান থেকে নির্বাচিত সেরা তিনজন জাতীয় স্তরে আসবেন।
এরকম ব্যবস্থা গড়ে তুলতে পারলে যে কোনও অঞ্চলের সমস্যা নিয়ে যে কেউ স্থানীয় জনপ্রতিনিধি কিংবা সাংসদকে ই-মেল মারফৎ জানাতে পারবেন যে, আপনারা এলাকার নবীন প্রজন্মের মানুষেরা এরকম ভাবছেন, আপনি চাইলে এই ভাবনাকে কাজে লাগাতে পারেন।
আমি নিশ্চিত যে, জনপ্রতিনিধিরা অবশ্যই উপকৃত হবেন, যেমন আমি নিজেও উপকৃত হয়েছি।
আমার আরেকটি অনুরোধ হ’ল – এই যুব সাংসদদের ইতিবাচক পরামর্শগুলি কিভাবে আমাদের ব্যবস্থাকে উন্নত করতে পারে, সংশ্লিষ্ট বিভাগকে সেটা খতিয়ে দেখতে হবে।
আমি দৃঢ় নিশ্চিত যে, এখান থেকে যে ভাবনা আপনাদের প্রভাবিত করবে, যে শিক্ষা আপনারা সঙ্গে নিয়ে যাবেন, তা নতুন সৃষ্টির মাধ্যমে ভারতাত্মার সংস্কারের মাধ্যমে নতুন ভারত গড়ে তুলতে সহায়ক হবে।
যুব সাংসদ যত সৃষ্টিশীল হবেন, নতু ভারত তত উন্নয়নশীল হবে।
সেজন্য আজ এই যুব সংসদে এসে আমরা কী করছি, তার একটা হিসাব দিতে চাই।
আপনারা যে সাংসদদের নির্বাচিত করে পাঠান, তাঁরা কী করছেন – সেটা দেশবাসীর জানা উচিৎ।
নবীন প্রজন্মের উচিৎ প্রশ্ন তোলা যে, দেশের সাংসদরা কী করছেন?
আমি আপনাদের ষোড়শ লোকসভার উদাহরণ দিতে পারি।
এই লোকসভা গড়ে ৮৫ শতাংশ উৎপাদনশীল।
২০৫টি বিল পাশ করা হয়েছে।
পঞ্চদশ লোকসভার তুলনায় ২০ শতাংশ বেশি দিন কাজ করেছে।
কিন্তু আমি এতে সন্তুষ্ট নই।
আমি পারলে ২০০ শতাংশ বেশি কাজের ব্যবস্থা করতাম।
কিন্তু ৩০ বছর পর দেশের জনগণ সংখ্যাগরিষ্ঠের ভোটে নির্বাচিত করে ষোড়শ লোকসভা গঠন করেছিল।
ফলে, ২০ শতাংশ বেশি কাজ হয়েছে।
দেশের করদাতাদের অর্থ সঠিক কাজে লেগেছে এবং নির্দিষ্ট সময়ের মধ্যে দেশের জন্য প্রয়োজনীয় নীতিগুলি নির্ধারিত হয়েছে।
কিন্তু রাজ্যসভায় কী হয়েছে?
আমাদের রাষ্ট্র ব্যবস্থায় রাজ্যসভাই হচ্ছে বরিষ্ঠ সভা, সেখানে তপসী, তেজস্বী, বয়ঃবৃদ্ধ, তপঃবৃদ্ধ ঠান্ডা মাথার মানুষেরা বসেন।
তাঁরা ভালোভাবে পরস্পরের কথা শুনে, ভাবনাচিন্তা করে সিদ্ধান্ত নেন।
কিন্তু, রাজ্যসভার বিগত অধিবেশনে উৎপাদনশীলতা মাত্র ৮ শতাংশ।
এটি অত্যন্ত চিন্তার বিষয়!
আপনারা একটা কাজ করুন।
এখান থেকে ফিরে গিয়ে ২-৪টে জেলা মিলে যুব সাংসদদের একটি করে বিতর্কসভার আয়োজন করুন।
আর সেখানে প্রধান অতিথি কিংবা বিশেষ অতিথি হিসাবে আমন্ত্রণ জানান আপনাদের এলাকার রাজ্যসভার সদস্যদের।
তাঁদেরকে ভালো মালা পড়াবেন, শাল জড়াবেন এবং সুন্দর সুদৃশ্য চেয়ারে বসাবেন।
তারপর তাঁদের অনুরোধ জানান যে, তিনি যেন তাঁর রাজ্যসভার অভিজ্ঞতা আপনাদের সামনে তুলে ধরেন।
তিনি আপনাদের অঞ্চলের জন্য কী করেছেন, সেই প্রশ্ন রাখুন।
প্রশ্ন রাখলেই চাপ সৃষ্টি হবে।
গণতন্ত্রে এটাই হওয়া উচিৎ।
আমি বলছি না যে, কোনও নির্দিষ্ট দলের সাংসদদের ডাকুন, দলমত নির্বিশেষে সমস্ত রাজ্যসভার সদস্যদের কাছে প্রশ্ন রাখুন যে, আপনারা কী করেছেন?
এভাবেই আমরা যুব সংসদকে আরও প্রভাবশালী করে তুলতে পারি।
বন্ধুগণ, যুবকদের মনে অনেক আকাঙ্খা থাকে।
তাঁরা উচ্চাকাঙ্খী হন।
আমার মতে, এটাই স্বাভাবিক।
এর অভিব্যক্তি হওয়া উচিৎ যেমনটি আমাদের এই মহিলাদের সুন্দর সুন্দর কবিতা আবৃত্তির মাধ্যমে ফুটিয়ে তুলেছেন।
আমি খুব বেশি কবিতা জানি না।
দু-একটা যা পড়েছি সেখান থেকে উদ্ধৃতি দিচ্ছি।
একজন কবি লিখেছিলেন –
তাঁর ধারণা যে আমার ওড়ার অভিজ্ঞতা কিছুটা কম,
আমার বিশ্বাস এই আকাশ আমার জন্য যথেষ্ট নয়।
সেজন্যই আমি সবসময়ে বলি, নবীনদের স্বপ্ন ও আকাঙ্খাকে থামানো উচিৎ নয়।
তাঁদের উন্মুক্ত আকাশে উড়তে দিতে হবে।
কারণ, নবীন প্রজন্মের ভাবনায় তাজা বাতাস থাকে, প্রাণশক্তি থাকে, তেজ থাকে, তীক্ষ্ণতা থাকে, তাঁদের ঘাড়ে অতীতের বোঝা থাকে না।
সেজন্যই তাঁরা যে কোনও সমস্যার সমাধানে অধিক সক্ষম হন।
বন্ধুগণ, দেশ ও সমাজের সমস্যাগুলি মেটাতে আপনাদের ভাবনাচিন্তা নতুন ভারতকে আরও শক্তিশালী করে তুলবে।
আজ সময় যত দ্রুত পরিবর্তিত হচ্ছে, আজকের প্রজন্মের প্রত্যাশা অনেক বেশি।
তাঁরা আগের তুলনায় অনেক দ্রুত ভাবেন ও কাজ করেন।
আপনাদের তুলনায় আপনাদের বাড়ির ভাইপো-ভাইজিরা আরও দ্রুত ভাবেন ও কাজ করেন।
আপনাদের সঙ্গে আপনাদের ভাইপো- ভাইজিদের বেশি বয়সের পার্থক্য নেই।
তবুও আপনারা ভাবনার পার্থক্য অনুভব করছেন।
একেই পরিবর্তন বলে।
অনেকে বলেন, আজকালকার ছেলেমেয়েরা বেশি প্রশ্ন করে।
বাড়িতেও বড়রা বলেন, চুপ কর যা পড়তে বস।
আবার কেউ বলেন, আজকের নবীন প্রজন্মের ধৈর্য্য নেই।
তাঁরা এক ধরণের কাজ করতে পছন্দ করে না, সব সময়ে নতুন কিছু চাই।
আমি মনে করি, তাঁদের যত অভিযোগ সবকটাই নবীন প্রজন্মের এগিয়ে যাওয়ার পক্ষে গুরুত্বপূর্ণ উপাদান।
আজকের প্রজন্ম আগে থেকেই মাল্টি-টাস্কিং – এর জন্য প্রস্তুত থাকে।
তাঁরা উচ্চাকাংখায় টইটম্বুর, তাঁরা দ্রুতগতিতে এগিয়ে যেতে চান বলেই তাঁরাই নতুন ভারতের স্তম্ভ।
বন্ধুগণ, আমাদের সরকার দেশের যুবকদের স্বপ্ন বাস্তবায়নের জন্য তাদের আত্মবিশ্বাস বৃদ্ধির জন্য যথাসম্ভব চেষতা করেছে।
আমরা মনে করি, যুবকদের সুযোগ পাওয়া উচিৎ, সুযোগে সাম্য থাকা উচিৎ; সামর্থ্য তো তাঁদের রয়েছেই।
সেজন্য শিক্ষা ও সরকারি পরিষেবায় উচ্চ বর্গের গরিব বন্ধুদের জন্য ১০ শতাংশ সংরক্ষণের ঐতিহাসিক সিদ্ধান্ত আমাদের সরকার নিয়েছে।
সমাজের অন্যান্য পিছিয়ে থাকা মানুষদের সংরক্ষণকে কোনও ভাবে বঞ্চিত না করে সংবিধান সংশোধনের মাধ্যমে আমরা এই ১০ শতাংশ সংরক্ষণ সুনিশ্চিত করেছি।
শুধু তাই নয়, সরকার শিক্ষা প্রতিষ্ঠানগুলির মোট আসন সংখ্যা ২৫ শতাংশ বাড়িয়েছে।
বন্ধুগণ, সুযোগের সাম্য তখনই সুনিশ্চিত হয়, যখন ব্যবস্থা থেকে পরিবারবাদ স্বজন-পোষণ ও দুর্নীতি সদূর হয়।
সেজন্য আমরা লাগাতার একের পর এক ইতিবাচক সিদ্ধান্ত নিচ্ছি।
খেলাধূলা থেকে শুরু করে সমস্ত ক্ষেত্রে প্রশিক্ষণ ও নির্বাচন প্রক্রিয়ায় স্বচ্ছতা আনতে কিংবা স্টার্ট আপের মাধ্যমে নবীন প্রজন্মের উদ্ভাবনী ভাবনাকে দেশের শক্তিতে রূপান্তরণের লক্ষ্যে আমরা এগিয়ে চলেছি।
ভবিষ্যতে আপনাদের মতো নবীন প্রজন্মের মানুষদেরই এই কর্মযজ্ঞে নেতৃত্ব দিতে হবে।
এই কর্মযজ্ঞ দ্বারা সমাজকে উপকৃত করার দায়িত্ব আপনাদের মতো নবীন প্রজন্মের মানুষদেরই।
চতুর্থ শিল্প বিপ্লবের এই প্রাথমিক পর্যায়ে ভারত যাতে দ্রুতগতিতে এগিয়ে যায়, স্টার্ট আপ ও উদ্ভাবনের মাধ্যমে বিশ্বে সম্পূর্ণ দারিদ্র্য দূরীকরণের লক্ষ্যে দেশে উদাহরণ সৃষ্টিকারী উদ্যোগও আমাদের সবাইকে একসঙ্গে মিলেমিশে নিতে হবে।
মনে রাখবেন, আমি কিংবা আপনি যে প্রজন্মের মানুষ তাঁরা কেউ দেশকে স্বাধীন করার জন্য আত্মবলিদানের সুযোগ পাননি।
দেশের জন্য লড়াই করারও সুযোগ পাননি।
সেজন্য আমাদের প্রাণশক্তি, আমাদের প্রতিভা দেশের জন্য বেঁচে থাকতে এবং দেশকে সুন্দরভাবে গড়ে তুলতে কাজে লাগাতে হবে।
আমার মনে আরও উপদেশ রয়েছে।
ভাগ্যিস আমি শিক্ষক হয়নি, তা হলে হয়তো বেশি হোমওয়ার্ক দিতাম।
আপনারা দেশের প্রত্যেক জেলা থেকে এসেছেন।
কেমনভাবে থাকছেন, তা জানি না।
কিন্তু আপনাদের অনুরোধ করব, সময় বের করে দেশের ১২৫ কোটি জনগণের পক্ষ থেকে আমাদের রক্ষাকারী সৈনিকদের উদ্দেশে দু’দিন আগে যে রাষ্ট্রীয় যুদ্ধ মেমোরিয়াল উৎসর্গ করেছি, আপনারা অবশ্যই সেটি দেখতে যাবেন।
দেশ স্বাধীন হওয়ার এত বছর পর আপনাদের সরকার আমাদের রক্ষাকর্তা বীর সৈনিকদের স্মৃতির উদ্দেশে এবং বীর পুলিশদের উদ্দেশে স্মারক উৎসর্গ করেছে।
আপনারা অবশ্যই এই দুটি দেখতে যাবেন, আপনাদের শ্রদ্ধা জানাবেন।
আপনারা যখন ফিরে যাবেন, তখন এই দু’দিনের স্মৃতি আর কোনও কাজে লাগুক কিংবা না লাগুক আমার দৃঢ় বিশ্বাস, আপনারা এখান থেকে প্রাণপ্রাচুর্যে পূর্ণ হয়ে ফিরে যাবেন।
আমি আর বেশি সময় নিতে চাই না, আপনাদের পক্ষ থেকে কিছু প্রশ্ন আসবে – সেগুলির জবাবও আমাকে দিতে হবে।
কিন্তু তার আগে আমি দ্বারিকা প্রসাদ দ্বিবেদীর দুটি পঙক্তি উদ্ধৃত করে নিজের বক্তব্য সম্পূর্ণ করব।
এই বক্তব্যে আপনাদের জন্য বার্তা রয়েছে।
আমার সম্পূর্ণ ভাষণ মনে না রাখলেও চলবে –
এত ওপরে ওঠো, যতটা উঠেছে আকাশ।
এত মৌলিক হও, যতটা সৃষ্টিকর্তা নিজে।
বন্ধুগণ, আমার সমস্ত স্বপ্ন বাস্তবায়ণে আপনাদের সক্রিয় অংশগ্রহণের জন্য অনেক অনেক শুভেচ্ছা।
সঞ্চালক – মাননীয় সারা দেশ থেকে যুবসম্প্রদায়ের মানুষেরা এখানে এসেছেন, তাঁদের অনেক প্রশ্ন ছিল, সেগুলির মধ্য থেকে কিছু নির্বাচিত প্রশ্ন …..
দিল্লির শশাঙ্ক গুপ্তা কিছু জিজ্ঞেস করতে চান ….
শশাঙ্ক উঠে দাঁড়ান।
শশাঙ্ক – নমস্কার, প্রধানমন্ত্রী মহোদয়, আমি শশাঙ্ক গুপ্ত দিল্লির বাসিন্দা।
আমার এবং আমার নবীন বন্ধুদের একথা জেনে আমার খুব ভালো লাগছে যে, আমাদের দেশের শক্তির প্রশংসা সমস্ত দেশবাসী করছে।
এই প্রেক্ষিতে আমাকে একটি প্রশ্ন করতে চাই।
বর্তমান সরকার শিক্ষা ক্ষেত্রে অধিকাংশ প্রকল্প শুরু করেছে, যেমন – দক্ষ ভারত – প্রধানমন্ত্রী কৌশল বিকাশ যোজনা, ডিজিটাল ইন্ডিয়া, মেক ইন ইন্ডিয়া, গবেষণার সুবিধার্থে প্রাইম মিনিস্টার রিসার্চ ফেলোশিপ স্কিম কূটনীতি শেখার জন্য স্টুডেন্ট এনগেজমেন্ট এমইএ প্রোগ্রাম ইত্যাদি।
এই প্রসঙ্গে আমি জানতে চাই যে, এসব প্রকল্প দ্বারা উত্তর-পুর্ব ভারত থেকে গুজরাট পর্যন্ত জম্মু ও কাশ্মীর থেকে তামিলনাডু পর্যন্ত দেশের প্রত্যেক অংশের নবীন প্রজন্ম কিভাবে উপকৃত হবেন?
এটাই আমার প্রশ্ন।
ধন্যবাদ।
প্রধানমন্ত্রী – আপনি ঠিক বলেছেন।
অনেক সময়ে প্রকল্প রচিত হয়, কিন্তু বাস্তবায়িত হয় না।
পূর্ববর্তী সরকার অনেক প্রকল্প রচনা করেও বাস্তবায়িত করেনি।
অনেক প্রকল্প ভাবনাতে কিংবা কাগজেই আটকে থাকে, ফাইলের বাইরেই থাকে না।
বাস্তবে আমরা যদি সমাজের প্রান্তে বসবাসকারী শেষ মানুষটির কাছে প্রকল্পটিকে পৌঁছে দিতে পারি, তবেই প্রকল্পটিকে সফল বলা যায়।
অনেক দশক আগেই পূর্ববর্তী সরকার গরিব মানুষের দোহাই দিয়ে ব্যাঙ্ক রাষ্ট্রীয়করণ করেছিল।
আপনাদের জন্মের অনেক আগেই এসব কিছু হয়েছিল।
এরপর ৪০ – ৪৫ বছর পেরিয়ে গেলেও দেশের সমস্ত গরিবদের নামে ব্যাঙ্ক অ্যাকাউন্ট খোলা হয়নি।
আমরাও দায়িত্ব পাওয়ার পর গরিবদের জন্য জিরো ব্যালান্সে ব্যাঙ্ক অ্যাকাউন্ট খুলতে জন ধন আন্দোলন গড়ে তুলি।
আর আমাদের দেশের গরিবদের বৈভব দেখুন, জিরো ব্যালান্সের অ্যাকুন্ট খোলার পরও দেশের গরিব পরিবারগুলি জন ধন অ্যাকাউন্টে প্রায় ১ লক্ষ কোটি টাকা সঞ্চয় করেছেন।
সমাজের প্রান্তে বসবাসকারী শেষ মানুষটির কাছে প্রকল্পটিকে পৌঁছে দেওয়ার প্রসঙ্গে আমার মনে পড়ে দাদা ধর্মাধিকারীর কথা।
দাদা ধর্মাধিকারী ছিলেন, একজন গান্ধীবাদী বিচারক।
আপনারা সুযোগ পেলে তাঁর লেখা বইগুলি পড়বেন।
আচার্য ভিনোবা ভাবের প্রভাবে তিনি এক জায়গায় লিখেছেন, আমার আত্মীয় এক যুবক আমার কাছে কর্মসংস্থানের সহায়তার জন্য এসেছিল।
আমি তাঁকে জিজ্ঞেস করি যে, তুমি কী কী করতে পারো?
সে বলে যে, আমি গ্র্যাজুয়েট!
আমি বলি যে, তা তো বুঝলাম, কিন্তু তুমি কী করতে পারো?
সে বলে যে, আমি গ্র্যাজুয়েট, কলেজে তিন বছর পড়েছি।
আমি জিজ্ঞেস করি, তুমি কি গাড়ি চালাতে জানো?
সে বলে, না!
আমি জিজ্ঞেস করি, রান্না করতে জানো?
সে বলে, না!
আমি জিজ্ঞেস করি, টাইপ করতে জানো?
সে বলে, না!
তা হলে তুমি কী জানো ……’ দাদা ধর্মাধিকারী সুন্দরভাবে বর্ণনা করেছেন যে, ঈশ্বর আমাদের হাত দিয়েছেন, আমাদের গড়ে তুলতে হবে দক্ষতা।
মানুষ যদি নিজের দক্ষতা বৃদ্ধি করতে পারে, তা হলে সে না খেয়ে থাকবে না।
সে নিজের পায়ে দাঁড়াতে, তাঁর আত্মবিশ্বাস বৃদ্ধি পায়।
কেন্দ্রীয় সরকার দক্ষতা উন্নয়ন অভিযানের মাধ্যমে সারা দেশে দক্ষতা উন্নয়নের একটি নেটওয়ার্ক গড়ে তুলছে।
আগে বড় বাবুদের ছেলেমেয়েরাও বড় হয়ে বাবু হতে চাইতেন।
কিন্তু আজকাল বড় আধিকারিকদের ছেলেমেয়েরা আর আধিকারিক হতে চান না, তাঁরা স্টার্ট আপ শুরু করতে চান, উদ্ভাবনের মাধ্যমে কিছু নতুন করতে চান!
তাঁদের সাহায্য করতেই কেন্দ্রীয় সরকার মুদ্রা যোজনা চালু করেছে।
কোনও রকম গ্যারান্টি ছাড়াই এই প্রকল্পের মাধ্যমে নবীন বন্ধুদের ব্যাঙ্ক থেকে ঋণ দেওয়া হচ্ছে।
ইতিমধ্যেই দেশের নবীন প্রজন্মকে ভরসা করে সরকার তাঁদের লক্ষ-কোটি টাকা ঋণ প্রদান করেছে।
এদের মধ্যে ৪ কোটি এমন যুবক-যুবতী রয়েছেন, যাঁরা প্রথমবার ব্যাঙ্ক থেকে ঋণ পেয়েছেন।
তাঁরা নতুন শিল্পোদ্যোগ গড়ে তুলে নিজেদের পায়ে দাঁড়িয়েছেন তো বটেই, পাশাপাশি, আরও কিছু মানুষকে কর্মসংস্থানের ব্যবস্থা করে দিয়েছেন।
একথা বলার তাৎপর্য হ’ল – আমরা সমাজের প্রান্তিক মানুষটির কথা ভেবে প্রকল্প গড়ে তুলি।
দেশের আড়াই লক্ষ গ্রামে গড়ে ওঠা কমনসার্ভিস সেন্টারগুলির মাধ্যমে গ্রামবাসীরা অনলাইনে ৪০০-রও বেশি সরকারি প্রকল্পের সম্পর্কে তথ্য সংগ্রহ করে সেগুলি দ্বারা উপকৃত হতে পারছেন।
আপনারাও প্রতিবেশী ও পরিচিত বন্ধুবান্ধবদের এই কমনসার্ভিস সেন্টারের মাধ্যমে আবেদন জানাতে হলে কী করতে হবে, কোথায় যেতে হবে – সে সম্পর্কে পরামর্শ দিতে পারেন।
আমরা সিদ্ধান্ত নিয়েছি যে, দেশবাসীর ওপর ভরসা রাখব।
শাসন ক্ষমতায় যাঁরা ছিলেন, তাঁদের মনে পাপ ছিল বলেই আগে জনগণকে সন্দেহ করা হ’ত।
আমরা ভাবি যে, কিছু মানুষ ভুল পথ অনুসরণ করে বলে অধিকাংশ মানুষকে সন্দেহ করা উচিৎ নয়।
সেজন্য আগে যে কোনও দরখাস্তের সঙ্গে আপনাদের যে নথিপত্র পেশ করতে হ’ত, সেগুলি কোনও পুরসভার প্রতিনিধি কিংবা গ্রামসভার সদস্যদের দিয়ে প্রত্যয়ন করতে হ’ত।
সকালবেলা ঘুম থেকে উঠে ঘন্টার পর ঘন্টা লাইনে দাঁড়িয়ে থাকতে হ’ত।
সামান্য প্রত্যয়ন করবেন বলে তাঁরা নানারকম বাহানা করতেন, মেজাজ দেখাতেন – কেন?
একজন জনপ্রতিনিধি তহশিল পঞ্চায়েত আধিকারিক, বিধায়ক, সাংসদ কিংবা কোনও গেজেটেড অফিসার আপনাদের সততার শংসাপত্র দেওয়ার কে?
জনগণ নিজেই নিজের সততার প্রমান দেবেন।
সেজন্য আমরা দেশ থেকে এই প্রত্যয়নের বিষয়টিকেই তুলে দিয়েছি।
প্রত্যেক আবেদনকারী নিজের শংসাপত্র স্ব-প্রত্যয়িত করে জমা দেবেন এবং প্রতিযোগিতায় নির্বাচিত হয়ে চাকরিতে যোগদানের সময়ে আসল শংসাপত্রগুলি নিয়োগকর্তার প্রতিনিধিদের দেখিয়ে দেবেন।
এই পরিবর্তন দেশে একটি সুপ্রশাসনের আবহ গড়ে তুলেছে।
একটি গ্রামে খুব সুন্দর একটি বাসস্ট্যান্ড বানিয়ে দিলে উন্নয়ন সম্পূর্ণ হয় না।
ঐ বাসস্ট্যান্ডটি নিয়মিত পরিস্কার-পরিচ্ছন্ন রাখা হলে সময় মতো বাস এলে এবং কন্ডাক্টরদের ব্যবহার যাত্রী-বান্ধব হলে এই সম্পূর্ণ প্যাকেজটি যখন মানুষের কাজে লাগে – আমি তাকেই উন্নয়ন বলে মনে করি।
একথা মাথায় রেখেই স্বচ্ছ ভারত অভিযানের মাধ্যমে ইতিমধ্যেই দেশে ৯ কোটি নতুন শৌচালয় গড়ে তোলা হয়েছে।
এই উন্নয়নের সঙ্গে অন্য অনেক প্রকল্পের অন্তর্বর্তী সংযোগ স্থাপনের মাধ্যমে সংহত উন্নয়নসাধনের চেষ্টা করেছি।
আমাদের দেশের কন্যাসন্তানরা ৩ – ৫ বছর বিদ্যালয় গিয়ে তারপর স্কুলছুট হয়ে যায় কেন?
এই প্রশ্নের উত্তর খুঁজতে গিয়ে পাওয়া গেল যে, বিদ্যালয়গুলিতে তাদের জন্য স্বতন্ত্র শৌচাগার ছিল না।
সেজন্য পঞ্চম শ্রেণী বা তার আগেই মেয়েরা স্কুলছুট হ’ত।
আর আমি স্বচ্ছ ভারত অভিযানের কথা বললে বিরোধী দিগ্‌গজরা বিদ্রুপ করে বলেছিলেন, শৌচাগার নির্মাণ কী প্রধানমন্ত্রীর কাজ!
প্রধানমন্ত্রীকে তো বড় বড় কথা বলতে হবে।
আমার আগে ১৩ জন এরকম বড় বড় কথা বলে চলে গেছেন।
আর মেয়েরা শৌচাগার নেই বলে স্কুল ছেড়ে দিচ্ছে।
সঞ্চালক – মাননীয় মহারাষ্ট্রের অমরাবতী থেকে এসেছেন আকাঙ্খা আসনারে।
তিনি আপনার কাছে কিছু জানতে চান।
আকাঙ্খা – সবার আগে আমি মাননীয় প্রধানমন্ত্রী মহোদয়কে সুপ্রভাত জানাই।
আমি মহারাষ্ট্রের মেয়ে আকাঙ্খা।
আপনারা কাছে প্রশ্ন করতে চাই যে, বিগত সাড়ে চার বছরে দেশের যুবসম্প্রদায়ের সামনে অনেক বেশি সুযোগ এসেছে।
আমাদেরকে অনেক বেশি ভরসা করা হচ্ছে।
আমার প্রশ্ন হ’ল – এই পরিস্থিতি কিভাবে পরিবর্তন হয়েছে?
প্রধানমন্ত্রী – আমি এই পরিস্থিতি বদলাইনি।
দেশবাসী বদলেছেন।
দেশবাসীর বিশ্বাস বদলেছে।
পরিচ্ছন্নতা সুনিশ্চিত করতে মোদী কি নিজে ঝাড়ু দিয়েছে?
দেশবাসী ঠিক করেছেন যে, এবার পরিচ্ছন্ন হতে হবে আর সবাই উঠে পড়ে লেগেছেন।
এখন বাড়ির ছোট শিশুও ভুল জায়গায় নোংরা ফেললে দাদু-দিদার ওপর চেঁচিয়ে উঠছে আর সঠিক জায়গায় ফেলতে বাধ্য করছে।
জনগণের শক্তি ও সংকল্পের মাধ্যমেই দেশে পরিবর্তন আসে সরকারকে শুধু সুযোগ ও পরিসর করে দিতে হয়।
আমাদের সরকার নিরন্তর সেই লক্ষ্যেই এগিয়ে চলেছে।
ধন্যবাদ।
সঞ্চালক – মাননীয়, আপনার সংসদীয় কেন্দ্র উত্তর প্রদেশের বারাণসী থেকে এসেছেন খুশি শ্রীবাস্তব।
তিনি আপনাকে কিছু প্রশ্ন জিজ্ঞাসা করতে চান?
খুশি শ্রীবাস্তব – মাননীয় প্রধানমন্ত্রী মহোদয়, নমস্কার।
আমার প্রশ্ন হ’ল, ভারতে দুর্নীতি সর্বস্তরে পৌঁছে গিয়েছিল।
জনগণ অসহায় ছিলেন।
কিন্তু বিগত চার বছরে আগে যারা ঘুষ নিত, তারাও আর নিচ্ছে না।
ছোটবেলা থেকে চোখের সামনে যা দেখেছি, গত চার বছরে তা কেমন করে বন্ধ হয়ে গেল – এটিই আমার প্রশ্ন।
প্রধানমন্ত্রী – একথা সত্যি।
আমাদের পরও যে দেশগুলি স্বাধীন হয়েছে, তারা কোথা থেকে কোথায় পৌঁছে গেছে।
কিন্তু আমরা নিজেদের এসব দুর্নীতির কারণেই পিছিয়ে পড়েছি।
শরীরে যদি ডায়াবেটিস হয়, তখন অন্য রোগগুলিকেও আমন্ত্রণ জানায়।
সেজন্য ডায়াবেটিসকে রাজ রোগ বলে।
দুর্নীতিও এমনই একটি ঘুন, যা বিভিন্ন রোগের রূপ নিয়ে আসে আর কুরে কুরে খায়।
যতক্ষণ আমরা দেশকে দুর্নীতিরূপী ঘুনের হাত থেকে বাঁচাতে না পারব, ততক্ষণ নানা রোগ নানা চেহারা নিয়ে দেখা দিতে থাকবে।
এই কাজ একটু কঠিন।
প্রত্যেকের দ্বারা এই কাজ করা সম্ভব নয়।
কোনও রকম নিহিত স্বার্থ থাকলে দুর্নীতির বিরুদ্ধে লড়াইয়ে জয়লাভ সম্ভব নয়।
যে নিজের সম্পর্কে বিন্দুমাত্র না ভেবে শুধু দেশের স্বার্থে ভাববেন, সেই একমাত্র জনগণ যাতে সংবিধান মেনে সততার সঙ্গে বাঁচতে পারেন, সেরকম আইন সংশোধন কিংবা প্রণয়ন করে দুর্নীতি দমন করতে পারবে।
আমরা এই পথেই হেঁটেছি।
সেজন্য নবীন প্রজন্মের ছেলেমেয়েরা যাতে জিনিস কিনতে হলে মোবাইল অ্যাপের মাধ্যমে বা ডিজিটাল পেমেন্টের মাধ্যমে কিনতে পারেন, সেই ব্যবস্থা করেছি।
কেউ যদি ভুল কিছু করেন, সে ধরা পড়ে যায়।
আমাদের প্রচেষ্টায় স্বাধীনতার ৭০ বছর পর আয়করদাতার সংখ্যা ২০১৪’র তুলনায় দ্বিগুণ হয়েছে।
এটা কি জনগণের সততার পথ অবলম্বনের লক্ষণ নয়!
আপনাদের সহযোগিতায় এইসব কিছু সম্ভব হচ্ছে।
সঞ্চালক – মাননীয়, কর্ণাটকের তুম্পুর থেকে এসেছেন শ্রী রক্ষিত।
তিনি আপনাকে কিছু জিজ্ঞেস করতে চান।
রক্ষিত – প্রধানমন্ত্রী মহোদয়, আপনাকে প্রণাম জানাই।
আমি আপনার উদ্দেশে একটি বচন সমর্পিত করছি – ‘আচার্য হ্যায় স্বর, অনাচারিয়া হ্যায় নর’ অর্থাৎ ‘আচার্য তো শব্দ করছেন, অনাচার্যের উচ্চারণ শোনা যায় না’।
আপনি সঠিক উচ্চারণের মাধ্যমে বিশ্বকে প্রমাণ করে দিয়েছেন যে, দেশবাসী আপনার সঙ্গে রয়েছেন আর আমরা এগিয়ে চলেছি।
এক্ষেত্রে আমাদের যুবসম্প্রদায়ের কী করা উচিৎ – আপনি বলুন।
প্রধানমন্ত্রী – যুবসম্প্রদায় কী করবে, সেটা কি আমাকে বলে দিতে হবে!
আমাদের দেশে ৮০ কোটি মানুষের বয়স ৩৫ বছর কিংবা তার নীচে।
তাঁরাই দেশকে বদলে দিতে পারেন।
এটা কোনও কঠিন কাজ নয়।
সামনেই তো সাধারণ নির্বাচন।
আমাদের নবীন প্রজন্মের সকলে কী নিজেদের নাম ভোটার লিস্টে নথিভুক্ত করেছেন?
একবিংশ শতাব্দীতে যাঁদের জন্ম হয়েছে, সেরকম মানুষেরা এই প্রথম লোকসভা ভোটে নিজেদের মত প্রকাশ করবেন।
আর শিশুরা যখন প্রথমবার স্কুলে যায়, তখন পরিবারে যেমন উৎসব হয়, এমনকি গরিব বাড়ির ছেলেমেয়দেরও মিষ্টি খাওয়ানো হয়।
তেমনই প্রথমবার যাঁরা ভোট দিতে যান, তাঁদেরকেও বাড়িতে মিষ্টি খাওয়ানো উচিৎ।
ডিজিটাল ইন্ডিয়ার মাধ্যমে আমরা সবাইকে ডিজিটাল লেনদেনের জন্য উৎসাহিত করতে পারি।
এটাই হবে অনেক বড় দেশ সেবা।
এরকম ছোট ছোট কাজ করলেই সমাজে অনেক পরিবর্তন আনা সম্ভব।
ধন্যবাদ।
সঞ্চালক – মাননীয়, এটা শেষ প্রশ্ন ছিল, আপনি কি আমাদের আর কোনও কিছু বলে প্রেরণা যোগাবেন?
প্রধানমন্ত্রী – বললাম তো, আপনাদের সকলকে অনেক অনেক ধন্যবাদ।
CG/SB/SB
