আইডিবিআই ব্যাঙ্ক লিমিটেডে কেন্দ্রীয় সরকারের শেয়ার অধিগ্রহণের মাত্রা ৫০ শতাংশের নিচে নামিয়ে আনার সিদ্ধান্ত নিল অনুমোদন করল কেন্দ্রীয় মন্ত্রিসভা।
প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত মন্ত্রিসভার এক বৈঠকে গতকাল (পয়লা আগস্ট, ২০১৮) এই প্রস্তাব মঞ্জুর করা হয়।
একইসঙ্গে, মন্ত্রিসভা ভারতীয় জীবন বিমা নিগম (এলআইসি)-কে ঐ ব্যাঙ্কের নিয়ন্ত্রণমূলক অংশীদারিত্বের বিষয়টিও মঞ্জুর করেছে।
এর ফলে, খোলা বাজারে ব্যাঙ্কের শেয়ার ছাড়া অথবা প্রয়োজনমতো বন্টনও করা সম্ভব হবে।
আইডিবিআই ব্যাঙ্কের কাজে গতি আনতে এলআইসি এখন থেকে প্রোমোটার হিসেবে কাজ করবে।
মন্ত্রিসভার এই সিদ্ধান্তের ফলে এই ব্যাঙ্কের পরিচালন ব্যবস্থার ওপর সরকারের নিয়ন্ত্রণ অনেকটাই কমবে।
ব্যাঙ্কিং পরিষেবাকে গ্রাহকের দ্বারপ্রান্তে পৌঁছে দেওয়ার জন্য ১১ লক্ষ এলআইসি এজেন্টকে কাজে লাগানোর সুযোগ পাবে আইডিবিআই ব্যাঙ্ক।
এর সূত্রে গ্রাহক পরিষেবার উন্নয়ন সহ আর্থিক কর্মকাণ্ড আরও প্রসারিত হবে।
মন্ত্রিসভার এই সিদ্ধান্তের ফলে লাভবান হবেন একাধারে গ্রাহক, এলআইসি এবং ব্যাঙ্ক কর্তৃপক্ষ।
শুধু তাই নয়, আর্থিক দিক দিয়ে যথেষ্ট শক্তিশালী হয়ে ওঠার সম্ভাবনাও রয়েছে এলআইসি ও ব্যাঙ্ক উভয়েরই।
তাছাড়া, গৃহঋণ এবং মিউচুয়াল ফান্ডের কাজকর্মের ওপরও তার এক ইতিবাচক প্রভাব পড়বে বলে মনে করা হচ্ছে।
সংশ্লিষ্ট অন্যান্য সহযোগী সংস্থাগুলিও এই ব্যবস্থায় উপকৃত হবে।
CG/SKD/DM/….
