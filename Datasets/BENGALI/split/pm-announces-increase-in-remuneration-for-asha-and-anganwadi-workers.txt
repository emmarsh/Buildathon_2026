প্রধানমন্ত্রী শ্রী নরেন্দ্র মোদী আজ আশা এবং অঙ্গনওয়াড়ি কর্মীদের ভাতা বৃদ্ধির উল্লেখযোগ্য ঘোষণা করেছেন।
আগামী মাস থেকে এই নতুন ভাতা কার্যকর হবে।
শ্রী মোদী আজ নতুন দিল্লি থেকে ভিডিও কনফারেন্সিং-এর মাধ্যমে দেশ জুড়ে লক্ষাধিক আশা, অঙ্গনওয়াড়ি ও স্বাস্থ্য কর্মীর সঙ্গে কথা বলেন।
প্রধানমন্ত্রী আশা কর্মীদের কেন্দ্রীয় সরকারের দেয় এই ভাতার পরিমাণ প্রায় দ্বিগুণ করার কথা ঘোষণা করেছেন।
একই সঙ্গে, আশা কর্মী ও তাঁদের সহযোগীরা প্রধানমন্ত্রী জীবন জ্যোতি বিমা যোজনা এবং প্রধানমন্ত্রী সুরক্ষা বিমা যোজনার আওতায় বিনামূল্যে বিমার সুবিধা পাবেন।
প্রধানমন্ত্রী আজ অঙ্গনওয়াড়ি কর্মীদের সাম্মানিক অর্থের পরিমাণও অনেকটা বাড়িয়ে দেওয়ার কথা ঘোষণা করেছেন।
এই পর্যন্ত যাঁরা ৩ হাজার টাকা করে পেতেন, এখন থেকে তাঁরা ৪ হাজার টাকা করে পাবেন।
একইভাবে, যাঁরা ২ হাজার ২০০ টাকা পেতেন, এখন থেকে তাঁরা ৩,৫০০ টাকা করে পাবেন।
অঙ্গনওয়াড়ি সহায়কদের ভাতার পরিমাণও ১ হাজার ৫০০ টাকা থেকে বাড়িয়ে ২ হাজার ২৫০ টাকা করা হচ্ছে।
যেসব অঙ্গনওয়াড়ি কর্মী ও তাঁদের সহায়করা কমন অ্যাপ্লিকেশন সফটওয়্যার ব্যবহার করছেন, তাঁরা অতিরিক্ত ভাতা পাবেন বলে প্রধানমন্ত্রী ঘোষণা করেছেন।
তাঁদের কাজের মানের ওপর ভিত্তি করে এই ভাতার পরিমাণ ২৫০ টাকা থেকে ৫০০ টাকা পর্যন্ত হবে।
প্রধানমন্ত্রী আজ সারা দেশের তিন ‘এ’-র দলগুলির সঙ্গে কথা বলেন।
এরা হলেন – আশা কর্মী, অঙ্গনওয়াড়ি কর্মী এবং এএনএম (গ্রামীণ স্বাস্থ্য কর্মী/সেবিকা)।
তিনি তাঁদের একসঙ্গে কাজ করা, উদ্ভাবনী পদ্ধতি ও প্রযুক্তি ব্যবহার এবং স্বাস্থ্য ও পুষ্টির ক্ষেত্রে পরিষেবা প্রদানের মাধ্যমে পোষণ অভিযানের লক্ষ্য পূরণের মাধ্যমে দেশে অপুষ্টি কমানোর জন্য তাঁদের প্রয়াসের প্রশংসা করেন।
CG/SC/SB
