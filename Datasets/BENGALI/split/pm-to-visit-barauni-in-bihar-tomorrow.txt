পাটনা মেট্রো রেল প্রকল্পের শিলান্যাস করবেন
পাটনা শহরে গ্যাস বন্টন প্রকল্পের উদ্বোধন করবেন
পাটনা-তে নদী পাড় সৌন্দর্যায়নের প্রথম পর্যায়ের কাজের সূচনা করবেন
বারাউনি তৈল শোধনাগার সম্প্রসারণ কাজের শিলান্যাস করবেন
ছাপড়া ও পূর্ণিয়াতে মেডিকেল কলেজের সূচনা করবেন
একাধিক উন্নয়নমূলক প্রকল্প উদ্বোধনের কর্মসূচি রয়েছে প্রধানমন্ত্রীর
প্রধানমন্ত্রী শ্রী নরেন্দ্র মোদী আগামীকাল (১৭ ফেব্রুয়ারি) বিহার সফর করবেন।
বারাউনি পৌঁছে তিনি সেখানে রাজ্যের জন্য একাধিক উন্নয়নমূলক প্রকল্পের উদ্বোধন করবেন।
প্রধানমন্ত্রী যে প্রকল্পগুলির উদ্বোধন করবেন, সেগুলি পাটনা শহর ও আশপাশের এলাকার যোগাযোগ ব্যবস্থার মানোন্নয়ন ঘটাবে।
এই প্রকল্পগুলির ফলে পাটনা শহরে শক্তির যোগান বৃদ্ধি পাবে।
এছাড়াও, এই প্রকল্পগুলি সার উৎপাদন বৃদ্ধির পাশাপাশি, বিহারে চিকিৎসা পরিষেবা ও পরিষ্কার – পরিচ্ছন্নতার মান বাড়াতে সাহায্য করবে।
শ্রী মোদী পাটনা শহর ও আশপাশের এলাকার মানুষের জীবনযাপনের মানোন্নয়ন তথা যোগাযোগ ব্যবস্থা বাড়াতে পাটনা মেট্রো রেল প্রকল্পের শিলান্যাস করবেন।
পাটনাতে তিনি নদীতীর সৌন্দর্যায়ের প্রথম পর্যায়ের কাজের সূচনা করবেন।
শ্রী মোদী ৯৬.৫৪ কিলোমিটার দীর্ঘ কার্মালিচক বর্জ্য নিকাশি নালার শিলান্যাস করবেন।
এছাড়াও, প্রধানমন্ত্রী বারহ্‌, সুলতানগঞ্জ ও নওগাছিয়া-তে বর্জ্য নিকাশি সম্পর্কিত কাজের সূচনা করবেন।
অম্রুত কর্মসূচির আওতায় তিনি রাজ্যের একাধিক এলাকার জন্য ২২টি প্রকল্পের শিলান্যাস করবেন।
প্রধানমন্ত্রী বারাউনি – কুমেদপুর, মুজাফফরপুর – রক্সৌল, ফাতুহা – ইসলামপু এবং বিহার শরিফ – দানিওয়ান বিদ্যুতায়িত রেল শাখার উদ্বোধন করবেন।
এরপর, শ্রী মোদী জগদীশপুর – বারাণসী প্রাকৃতিক গ্যাস পাইপ লাইনের ফুলপুর থেকে পাটনা পর্যন্ত অংশের সূচনা করবেন।
এছাড়াও, তিনি পাটনা শহরে গ্যাস বন্টন প্রকল্পের উদ্বোধন করবেন।
বারাউনি তৈল শোধনাগারের ক্ষমতা বার্ষিক ৯ মিলিয়ন মেট্রিক টন বাড়াতে একটি প্রকল্পের শিলান্যাস করবেন।
দুর্গাপুর থেকে মুজাফফরপুর ও পাটনা পর্যন্ত পারাদ্বীপ – হলদিয়া – দুর্গাপুর রান্নার গ্যাসের পাইপ লাইন সম্প্রসারণ কাজেরও তিনি সূচনা করবেন।
বারাউনি তৈল পরিশোধনাগারে শ্রী মোদী এটিএফ হাইড্রোট্রিটিং ইউনিটের শিলান্যাস করবেন।
এই ইউনিটটি চালু হলে বারাউনি শহর ও আশপাশের এলাকায় শক্তির যোগান লক্ষ্যণীয়ভাবে বৃদ্ধি পাবে।
প্রধানমন্ত্রী রাজ্যের সারণ, ছাপড়া ও পূর্ণিয়াতে মেডিকেল কলেজের শিলান্যাস করবেন।
এছাড়াও, তিনি ভাগলপুর ও গয়াতে সরকারি মেডিকেল কলেজের মানোন্নয়ন কাজের শিলান্যাস করবেন।
এরপর, প্রধানমন্ত্রী বারাউনি-তে অ্যামোনিয়া – ইউরিয়া সার কমপ্লেক্সের শিলান্যাস করবেন।
বারাউনি থেকে প্রধানমন্ত্রী ঝাড়খন্ডের হাজারিবাগ ও রাঁচি যাবেন।
CG/BD/SB
