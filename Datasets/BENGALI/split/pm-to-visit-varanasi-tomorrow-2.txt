প্রধানমন্ত্রী শ্রী নরেন্দ্র মোদী আগামীকাল (১৯ ফেব্রুয়ারি) উত্তর প্রদেশের বারাণসী সফর করবেন।
তিনি সেখানে একাধিক উন্নয়নমূলক প্রকল্পেরও সূচনা করবেন।
প্রধানমন্ত্রী বারাণসীর ডিজেল রেল ইঞ্জিন কারখানায় ডিজেল থেকে ইলেক্ট্রিকে রূপান্তরিত প্রথম রেল ইঞ্জিনের যাত্রা সূচনা করবেন।
এরপর, তিনি কারখানাটি এবং এক প্রদর্শনী ঘুরে দেখবেন।
বারাণসীর এই ডিজেল ইঞ্জিন কারখানায় দুটি ডিজেল ইঞ্জিনকে বা বিদ্যুৎ-চালিত ইলেক্ট্রিক ইঞ্জিনে রূপান্তরিত করা হয়েছে।
প্রতিটি ইঞ্জিনের ক্ষমতা ১০ হাজার হর্স পাওয়ার।
‘মেক ইন ইন্ডিয়া’ কর্মসূচির আওতায় সম্পূর্ণ দেশীয় প্রযুক্তিতে ডিজেল রেল ইঞ্জিনগুলিকে ইলেক্ট্রিক ইঞ্জিনে রূপান্তরিত করা হয়েছে।
ইলেক্ট্রিক ইঞ্জিনে রূপান্তরিত হওয়ার ফলে গ্রিন হাউস গ্যাস নির্গমন কমবে এবং ভারতীয় রেলের কার্যকরিতা বৃদ্ধি পাবে।
প্রধানমন্ত্রী সীরগোবর্ধনপুরে শ্রী গুরু রবিদাস জন্মস্থান মন্দিরে গুরু রবিদাস জন্মস্থানে উন্নয়নমূলক প্রকল্পের শিলান্যাস করবেন।
শ্রী গুরু রবিদাসের মূর্তিতে তিনি শ্রদ্ধা নিবেদন করবেন।
এই উপলক্ষে এক জনসভাতেও তাঁর ভাষণ দেওয়ার পরিকল্পনা রয়েছে।
শ্রী মোদী বেনারস হিন্দু বিশ্ববিদ্যালয়ে নবনির্মিত মদন মোহন মালব্য ক্যান্সার সেন্টারের উদ্বোধন করবেন।
নবনির্মিত এই ক্যান্সার চিকিৎসা কেন্দ্রে উত্তর প্রদেশ, ঝাড়খন্ড, বিহার, উত্তরাখন্ড ছাড়াও নেপালের মতো প্রতিবেশী দেশের সাধারণ মানুষ সুলভে উন্নত মানের চিকিৎসা পরিষেবা গ্রহণ করতে পারবেন।
এরপর, প্রধানমন্ত্রী লেহারতারায় হোমি ভাবা ক্যান্সার হাসপাতালের উদ্বোধন করবেন।
এই দুই ক্যান্সার হাসপাতাল চালু হওয়ার ফলে ক্যান্সার সংক্রান্ত চিকিৎসা ও গবেষণা ক্ষেত্রে বারাণসী এক গুরুত্বপূর্ণ কেন্দ্র হয়ে উঠবে।
শ্রী মোদী দেশের প্রথম স্বতন্ত্র প্রযুক্তিসম্পন্ন ভাবাট্রন প্রতিষ্ঠানটি জাতির উদ্দেশে উৎসর্গ করবেন।
বেনারস হিন্দু বিশ্ববিদ্যালয়ে তিনি পণ্ডিত মদন মোহন মালব্যর মূর্তি এবং বারাণসী ঘাটে দেওয়াল চিত্রের আবরণ উন্মোচন করবেন।
তিনি সেখানে প্রধানমন্ত্রী জন আরোগ্য যোজনা – আয়ুষ্মান ভারতের সুফলভোগীদের সঙ্গে মতবিনিময় করবেন।
এরপর, শ্রী মোদী বারাণসীর আউরে গ্রামে বারাণসী ও পার্শ্ববর্তী এলাকার মানুষের স্বার্থে স্বাস্থ্য ও সংশ্লিষ্ট ক্ষেত্রের সঙ্গে যুক্ত একাধিক উন্নয়নমূলক প্রকল্পের সূচনা করবেন।
বিভিন্ন প্রকল্পের সুফলভোগীদের হাতে তিনি শংসাপত্র তুলে দেবেন।
দিব্যাঙ্গ জনদের বিভিন্ন সহায়ক সাজ-সরঞ্জাম ও উপকরণ প্রদান করবেন।
পরে, এক জনসভাতেও ভাষণ দেবেন।
CG/BD/SB…
