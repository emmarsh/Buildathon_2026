ভারত ও রোমানিয়ার মধ্যে পর্যটন ক্ষেত্রে স্বাক্ষরিত সমঝোতাপত্রে সায় দিল কেন্দ্রীয় মন্ত্রিসভা।
গত সেপ্টেম্বরে রোমানিয়ার উপ-রাষ্ট্রপতির ভারত সফরকালে এই সমঝোতাপত্র বা মউ স্বাক্ষরিত হয়েছিল।
প্রধানমন্ত্রী শ্রী নরেন্দ্র মোদীর পৌরোহিত্যে বুধবার (১০ই অক্টোবর) কেন্দ্রীয় মন্ত্রিসভার বৈঠকে এ সংক্রান্ত প্রস্তাবে কর্মপরবর্তী অনুমোদন মিলেছে।
এই সমঝোতাপত্র স্বাক্ষরের উদ্দেশ্য হল – পর্যটন ক্ষেত্রে দ্বিপাক্ষিক সহযোগিতা সম্প্রসারণ; পর্যটন সংক্রান্ত তথ্য ও পরিসংখ্যান বিনিময়; পর্যটন ক্ষেত্রের সঙ্গে যুক্ত সংশ্লিষ্ট বিভিন্ন পক্ষ যেমন হোটেল, ট্যুর অপারেটর ও সংশ্লিষ্ট সব পক্ষের মধ্যে সহযোগিতা গড়ে তুলতে উৎসাহিত করা; পর্যটন ও আতিথেয়তা ক্ষেত্রে বিনিয়োগ; দ্বিপাক্ষিক পর্যটনের বিকাশে ট্যুর অপারেটর / গণমাধ্যমের প্রতিনিধি / নীতি প্রণেতাদের একে অপরের দেশে ভ্রমণ; পর্যটনের প্রসার, বিপণন, পর্যটন কেন্দ্রের উন্নয়ন ও সঠিক পরিচালনার মতো গুরুত্বপূর্ণ ক্ষেত্রে অভিজ্ঞতা বিনিময়; আকর্ষণীয় পর্যটন কেন্দ্র হিসেবে দুই দেশকে তুলে ধরতে পর্যটন বিষয়ক চলচ্চিত্রের মাধ্যমে দ্বিপাক্ষিক সহযোগিতা বাড়ানো; নিরাপদ, বিশ্বস্ত ও সুস্থায়ী পর্যটনের প্রসার এবং দুই দেশের মধ্যে পর্যটন-আন্দোলনকে আরও প্রসারিত করা।
ভারতের কাছে রোমানিয়া পর্যটনের এক সম্ভাব্য বড় বাজার।
২০১৭-তে সে দেশ থেকে প্রায় ১১,৮৮৪ জন পর্যটক ভারতে এসেছিলেন।
রোমানিয়া থেকে এ দেশে আগত পর্যটকের সংখ্যা আরও বাড়াতে স্বাক্ষরিত এই সমঝোতাপত্রটি গুরুত্বপূর্ণ ভূমিকা নেবে।
CG/BD/DM
