জয় জগন্নাথ,
ওড়িশার রাজ্যপাল ডঃ জামির মহোদয়, ওড়িশার মুখ্যমন্ত্রী শ্রী নবীন পট্টনায়ক, আমার মন্ত্রিসভার সদস্য শ্রী জুয়েল ওরাম, শ্রী ধর্মেন্দ্র প্রধান, প্রধানমন্ত্রী দপ্তরের সহকর্মী ডঃ জিতেন্দ্র সিং, লোকসভার সদস্য ডঃ প্রসন্ন কুমার সিং, পরমাণু শক্তি কমিশনের চেয়ারম্যান ডঃ শেখর বসু, নায়সির-এর অধ্যাপক চন্দ্রশেখর ও এখানে উপস্থিত সকল গুণীজন এবং নবীন বন্ধুরা,
আমার সৌভাগ্য যে আজ দেশকে একটি বড় ঐতিহ্য সমর্পণ করার সুযোগ পাচ্ছি।
ভবন তো অনেক নির্মিত হয়, কিন্তু ইঁট-পাথরে গড়ে ওঠা সকল ভবন ও সৌধ ততদিন পর্যন্ত প্রেরণার কেন্দ্র হয়ে ওঠে না, যতদিন এর সঙ্গে যুক্ত মানুষদের আত্মা এর সঙ্গে সম্পৃক্ত না হয়।
সেজন্য যে কোনও ব্যবস্থার যত গুরুত্বই থাকুক না কেন, তার মধ্যে প্রাণ থাকা উচিৎ।
আমি অত্যন্ত আনন্দিত যে, বিজ্ঞান ও প্রযুক্তির ক্ষেত্রে আমাদের বৈজ্ঞানিকরা, আমাদের অধ্যাপকরা এবং আমাদের ছাত্ররা মন-প্রাণ এক করে কাজে লেগে পড়েছেন।
সবাই নতুন কিছু করে দেখাতে চান।
সকলের ভাগ্যে নোবেল পুরস্কার জোটে না, কিন্তু কোনও গবেষণা, কোনও আবিষ্কার যখন গরিব ও সাধারণ মানুষের জীবনে পরিবর্তন আনে, এর থেকে বড় কোনও পুরস্কার হতে পারে না।
এমন সুলভ ও দীর্ঘস্থায়ী প্রযুক্তি বিকশিত হওয়া উচিৎ, যা ‘জিরো এফেক্ট, জিরো ডিফেক্ট’ হবে।
‘জিরো এফেক্ট’ বলতে আমি বুঝি, যে প্রযুক্তি পরিবেশ ও আবহাওয়ার ওপর কোনও কুপ্রভাব ফেলে না।
বিশ্ব উষ্ণায়ন কিংবা ব্যক্তি ও প্রাকৃতিক সম্পদের ক্ষেত্রে কোনও পার্শ্ব প্রতিক্রিয়াও থাকবে না।
‘জিরো ডিফেক্ট’ বলতে আমি বুঝি, উৎকর্ষ, যা শুধু ভারতে নয়, সারা পৃথিবীতে সাদরে গ্রহণযোগ্য হবে।
প্রযুক্তিলব্ধ সম্পদকে সাধারণ মানুষের কাছে পৌঁছে দিতে হবে।
আপনাদের ক্যাম্পাস ঘুরে আমার খুব ভালো লেগেছে।
আমি আপনাদের কাছ থেকে দুটো জিনিস চাই।
এর জন্য কোনও রাজকোষ সহায়তার প্রয়োজন নেই।
প্রয়োজন শুধু আপনাদের ইচ্ছা শক্তি।
আপনারা চাইলে এই ক্যাম্পাসকে ঘন সবুজ করে তুলতে পারেন।
ক্যাম্পাসের মধ্যে একটা ছোট টিলা রয়েছে, সেখানে কোনও গাছপালা দেখতে পেলাম না, এই ভবন নির্মাণের সময়েই সেখানে সবুজায়ন করা উচিৎ ছিল।
কিন্তু তা যখন হয়নি, আমাদের প্রত্যেককে সংকল্প করতে হবে, যাতে দু’বছরের মধ্যে এই চত্বরের সবুজায়ন সম্পন্ন হয়।
প্রত্যেক ছাত্র পাঁচটি করে গাছ লাগাও, তা হলে ভবিষ্যতে বাড়ি থেকে তোমার সঙ্গে কেউ দেখা করতে আসবেন তাঁদের তুমি নিয়ে গিয়ে দেখাতে পারবে যে, এই পাঁচটি গাছ আমি লাগিয়েছি এবং পরিচর্যা করছি।
তোমরা এরকম সংকল্প নিলে দু’বছরের মধ্যেই তোমাদের ক্যাম্পাস ভারতের সবুজতম ক্যাম্পাসগুলির অন্যতম হয়ে উঠবে।
আমার দ্বিতীয় আকাঙ্খাটি প্রযুক্তির সঙ্গে জড়িত, আবার সবুজের সঙ্গেও জড়িত।
এই ভবনকে আমরা কত তাড়াতাড়ি সৌরশক্তি নির্ভর করে গড়ে তুলতে পারি।
এক্ষেত্রেও যদি সাফল্য আসে, তা হলে দেখবেন, এই ভবনের ইঁট-পাথর-দেওয়ালকে কত আপন মনে হয়।
শিক্ষা প্রতিষ্ঠানকে পুজোর ঘর-এর মতো ভাবলেই এর সাথে আমাদের আত্মা যুক্ত হবে।
কখনও বিতর্ক হয় যে, উন্নত গবেষণাগার এবং পরিকাঠামো থাকলেই বিজ্ঞানের অগ্রগতি হয়।
একথা ঠিক কিন্তু এটাও ঠিক যে আজ গোটা দুনিয়ায় ভারতের মহাকাশ গবেষণা একটি আলাদা জায়গা করে নিয়েছে।
মঙ্গল অভিযানে আমাদের দেশের নবীন বিজ্ঞানীরাই সবচেয়ে বেশি সাফল্য পেয়েছে।
কিন্তু, খুব কম মানুষই হয়তো জানেন, যখন আমাদের দেশে মহাকাশ গবেষণার কাজ শুরু হয়েছে তখন এর যন্ত্রপাতি বিজ্ঞানীরা সাইকেলে করে নিয়ে যেতেন, মোটর গ্যারাজে কাজ হতো।
তাই আমি বলতে চাই, শুধু উন্নত ভবন ও পরিকাঠামো থাকলেই হবে না, আমাদের বৈজ্ঞানিকদের দু’চোখ ভরা স্বপ্ন এবং কিছু করে দেখানোর তীব্র আকাঙ্খা ও সমর্পণ ভারতকে মহাকাশবিদ্যায় আজকের সাফল্য এনে দিয়েছে।
এঁদের পরিশ্রম ও পৌরুষের ফলে মঙ্গলগ্রহে আজ ভারতের তেরঙ্গা উড়ছে।
সেজন্য কিছু করে দেখাবো এই ভাবনাই বিশ্বকে নতুন কিছু এনে দিতে পারে।
মানবসভ্যতার এটাই স্বভাব – নিরন্তর পরিবর্তনশী^তা।
প্রত্যেক যুগে পরিবর্তন এসেছে এবং অগ্রগামী মানুষরা এই পরিবর্তনের সঙ্গে নিজেদের খাপ খাইয়ে নিয়েছেন।
আবিষ্কার বন্ধ হয়ে গেলে জীবন স্থগিত হয়ে পড়বে, ব্যবস্থাও নিঃপ্রাণ হয়ে পড়বে।
আপনাদের এই ইন্সটিটিউট NISER, Yes Sir নয়, যেখানে Yes Sir সেখানে বিজ্ঞান থেমে থাকে।
যেখানে NISER সেখানে বিজ্ঞান এগিয়ে চলে।
বিজ্ঞানের ক্ষেত্রে কোনও কোনও No Sir-ও বলা যেতে পারে।
এর সঙ্গে জানার আগ্রহ জড়িয়ে থাকে, আগ্রহ থেকে তৈরি হয় প্রশ্ন।
এই জিজ্ঞাসাই আবিষ্কারের গর্ভাশয়।
সেজন্য আমাদের Yes Sir প্রতিষ্ঠান চাই না, NISER চাই, যেখানে No Sir-ও চলবে।
এই ধরনের পরিবেশ গড়ে তুলতে হবে।
আমাদের সামনে অনেক সমস্যা রয়েছে।
আবার সেই সমস্যার সমাধানের উপায়ও রয়েছে।
এখন ওড়িশাবাসীরা কালো হীরার মালিক।
বিশ্বে যে পরিবর্তন আসছে, এই কালো হীরে যেন আমাদের বোঝা না হয়ে ওঠে!
সারা বিশ্ব এখন পরিবেশ দূষণ নিয়ে চিন্তিত।
জীবাশ্ম জ্বালানির বিরুদ্ধে বড় আন্দোলন গড়ে উঠছে।
তাই, সময় থাকতে আমাদের বিজ্ঞান ও প্রযুক্তির মাধ্যমে এমন ব্যবস্থা গড়ে তোলা উচিৎ, যাতে ‘কোল গ্যাসিফিকেশন’-এর মাধ্যমে আমরা পরিচ্ছন্ন শক্তির লক্ষ্যে এগিয়ে যেতে পারি।
সুলভ প্রযুক্তির লক্ষ্যে আমাদের প্রতিষ্ঠানকে কাজ করতে হবে।
ওড়িশা তথা সমুদ্রতট অদূর ভবিষ্যতেই নীল অর্থনীতির বড় ক্ষেত্র হয়ে উঠবে।
আমি সবসময়েই বলি, আমাদের তেরঙ্গা পতাকার মাঝে একটি নীল অশোকচক্র রয়েছে।
এই পতাকা চতুর্ক্রান্তির পথপ্রদর্শক।
আমাদের গেরুয়া বিপ্লব চাই, আমাদের শ্বেত বিপ্লব চাই, আমাদের সবুজ বিপ্লব চাই, আমাদের নীল বিপ্লব চাই।
গেরুয়া বিপ্লব বলতে আমি বুঝি, শক্তি উৎপাদন ক্ষেত্রে বিপ্লব, শক্তির রং হল গেরুয়া; শ্বেত বিপ্লব বলতে আমি বুঝি দুগ্ধ উৎপাদন ও পশুপালন, এর সঙ্গে জড়িয়ে থাকবেন আমাদের কৃষকরা, যাঁরা সবুজ বিপ্লবের সঙ্গেও যুক্ত থাকবেন সবুজ নির্মল পরিবেশের প্রতীক, কৃষি বিপ্লবের প্রতীক।
আর নীল বিপ্লব বলতে আমরা বুঝি, সামুদ্রিক সম্পদ এবং নির্মল আকাশ।
এজন্যই আমাদের পূর্বজরা সমুদ্রকে রত্নাকর বলে গেছেন।
আমাদের সে রত্ন ভাণ্ডার খুঁজে বের করতে হবে।
কেমন করে সমুদ্র সম্পদকে আমরা দেশের কাজে লাগাতে পারি।
আমাদের ধীবর ভাই-বোনেরা বছরে ছয় থেকে আট মাস মৎস্য শিকার করে রোজগার করতে পারেন।
বাকি সময়ে তাঁরা যদি সমুদ্রতটে শৈবালের চাষ করেন, তা হলে মূল্য সংযোজন হতে পারে।
যাঁরা বায়ো-টেকনোলজি নিয়ে গবেষণা করেন, তাঁরা সমুদ্রগুটিকা নিয়ে গবেষণা করতে পারেন, যা সাধারণ মানুষের সুলভ পুষ্টিবর্ধক প্রতিপন্ন হতে পারে।
এর ফলে, ধীবরদের রোজগার বৃদ্ধি পেতে পারে।
এভাবে নানা বৈজ্ঞানিক উদ্ভাবন দেশের নানা প্রয়োজনে সহজ সমাধানের ক্ষেত্র প্রশস্থ করতে পারে।
শক্তির অপচয় কমাতে এল ই ডি বাল্ব আবিষ্কার হয়েছে, যা শক্তির অপচয় কমানোর পাশাপাশি পরিবেশের নিরাপত্তার ক্ষেত্রেও অত্যন্ত সুফলদায়ক পরিপন্ন হয়েছে, সেজন্য আমরা সারা দেশে এল ই ডি বাল্ব প্রচলনের আন্দোলন শুরু করেছি।
অনেক শহরেই এখন রাস্তার আলো দিচ্ছে এল ই ডি বাল্ব।
ভারত সরকার ১০০টি শহরের সঙ্গে মউ স্বাক্ষর করেছে।
এই শহরগুলিতে অদূর ভবিষ্যতে সবকটি ল্যাম্প পোস্টে এল ই ডি বাল্ব লাগানো হবে।
আমাকে বলা হয়েছে, এতে ২০ হাজার মেগাওয়াট বিদ্যুতের সাশ্রয় হবে।
ভারতের মতো গরিব দেশে ২০০ মেগাওয়াট বিদ্যুৎ উৎপন্ন করতে লক্ষ-কোটি টাকা খরচ হয়।
সেজন্য সুলভ ও সুদূর প্রসারী প্রযুক্তির মাধ্যমে এল ই ডি আমাদের অনেক সমস্যার সংহত সমাধান করবে।
আপনাদের মতো নবীন প্রজন্মের বৈজ্ঞানিকদের কাছে আমার আবেদন, আপনারাও এরকম নতুন নতুন আবিষ্কারের মাধ্যমে দেশকে সমৃদ্ধ করুন।
আমরা যে অদূর ভবিষ্যতে ১৭৫ গিগাওয়াট পুনর্নবীকরণযোগ্য শক্তি উৎপাদনের সংকল্প নিয়েছি তা প্রচলিত পদ্ধতিতে অত্যন্ত ব্যয়বহুল।
কিন্তু আমাদের পথ খুঁজে বের করতেই হবে।
সৌরশক্তিকে কিভাবে কত বেশি ব্যবহার ও সংরক্ষণ করা যায়, এটাই আমাদের সামনে এখন সবচেয়ে বড় চ্যালেঞ্জ।
এক্ষেত্রে আমরা যদি সাফল্য পাই, তা হলে আর কোনও শক্তির উৎস আমাদের খুঁজতে হবে না।
এজন্য ভারত দুটো বড় কাজ করেছে।
সম্প্রতি ফ্রান্সে সি ও পি-২১ সম্মেলনে সারা বিশ্ব ভারতের নেতৃত্বের প্রশংসা করেছে।
আমরা আমেরিকা, ফ্রান্স এবং বিল গেটস-এর নেতৃত্বে একটি স্বেচ্ছাসেবী সংগঠন সৌরশক্তি এবং অন্যান্য পুনর্নবীকরণযোগ্য শক্তি ক্ষেত্রে আবিষ্কারের জন্য সারা বিশ্বে পরিকাঠামো গড়ে তোলার জন্য অর্থ বিনিয়গের সিদ্ধান্ত নিয়েছে।
দ্বিতীয়টি হল – ঐ সি ও পি-২১ সম্মেলনে ১২২টি দেশ এমন ছিল, যেগুলিতে বছরে ৩০০ দিনের বেশি সূর্যালোক পাওয়া যায়।
আমাদের ওড়িশা সূর্যের দেশ।
কোণারকের সূর্য মন্দির গোটা বিশ্বের প্রেরণা ক্ষেত্র।
বিশ্বের ঐ ১২২টি দেশ একত্রিত হয়ে আন্তর্জাতিক সৌর সংগঠন গড়ে তোলে, যার সদর দপ্তর ভারতে হবে।
সম্প্রতি ফ্রান্সের রাষ্ট্রপতি এসে সেই সচিবালয়ের উদ্বোধন করে গেছেন।
এত কথা বলার তাৎপর্য হল, অনেক বড়মাত্রায় কাজ শুরু হয়েছে।
আমরা ‘স্বচ্ছ ভারত অভিযান’ শুরু করেছি।
কিন্তু, আমরা যখন বর্জ্যকে সুলভে সম্পদে পরিণত করার বিভিন্ন প্রযুক্তি গড়ে তুলতে পারবো তখনই এই ‘স্বচ্ছ ভারত অভিযান’ পূর্ণতা পাবে।
আমরা ২০২২ সালের মধ্যে ভারতের দরিদ্র্য থেকে দরিদ্রতম ব্যক্তিকে নিজের বাড়ি নির্মাণ করে দেওয়ার স্বপ্ন দেখেছি।
আমরা কি বর্জ্যকে সম্পদে রূপান্তরের পরিকল্পনার সঙ্গে সাযুজ্য রেখে এমন কিছু আবিষ্কার করতে পারি, যা দিয়ে সুলভে গরিব মানুষদের জন্য টেকসই গৃহ নির্মান করা যায়।
তা হলেই, আমরা আনন্দের সঙ্গে ২০২২ সালে ভারতের স্বাধীনতার ৭৫ বছর পূর্তি উদযাপ্ন করতে পারবো।
আমাদের পূর্বজ মহাপুরুষেরা তাঁদের ত্যাগ ও তিতিক্ষার মাধ্যমে আমাদের যে স্বাধীন দেশ দিয়ে গেছেন, সেদেশের প্রত্যেক মানুষের নিজের বাড়ি থাকলে তবেই আমরা যথাযথ উত্তর দায়িত্ব পালন করতে পারবো।
এক্ষেত্রে বৈজ্ঞানিকদের গুরুত্বপূর্ণ ভূমিকা থাকবে।
কঠিন বর্জ্য থেকে শক্তি উৎপাদন একটি ব্যয়বহুল কাজ।
আপনারা কি এমন কোনও আবিষ্কার করতে পারেন, যা এই সমস্যার সমাধান করবে।
তাহলে, পরিচ্ছন্নতার অভিযান একটি নতুন গতি পাবে।
পরিচ্ছন্নতার পাশাপাশি, এটি একটি বড় স্বরোজগারের ক্ষেত্র হয়ে উঠবে।
অসংখ্য মানুষের কর্মসংস্থান হবে।
সেজন্য আমি যুবকদের কাছে আবেদন রাখছি, আগামীদিনে আমরা ‘ডিজিটাল ওয়ার্ল্ড’-এ বসবাস করবো, কেবলই ফেসবুক, হোয়াটস্‌অ্যাপে সীমাবদ্ধ না থেকে ভারতের সাধারণ মানুষের কাছে এই প্রযুক্তিকে সহজলভ্য করে তুলতে আপনাদের অবদান কার্যকরি প্রতিপন্ন হবে।
এখানে গণিত নিয়ে অনেক কিছু হচ্ছে।
একবার অধ্যাপক মঞ্জুল ভার্গব-এর সঙ্গে কিছুক্ষণ কথা বলার সুযোগ হয়েছিল।
এই মানুষটি ছোটবেলা থেকেই গণিতের দুনিয়ায় অনেক অবদান রেখেছেন।
অনেক পুরস্কার পেয়েছেন।
আমি তাঁর একটি সাক্ষাৎকার পড়ে তাঁর সঙ্গে দেখা করেছিলাম।
তিনি বলেছিলেন, আমার বাবা একজন সংস্কৃত শিক্ষক ছিলেন।
বাড়িতে সংস্কৃত ভাষা ও সাহিত্যচর্চার সুযোগ ছিল।
অনেক পুরোনো পুঁথি ছিল।
আমি দেখেছি, সেখানে অনেক গণিতের ব্যবহার ছিল।
আমি সেই প্রাচীন জ্ঞানকে আধুনিক জ্ঞানের সঙ্গে মিলন ঘটিয়েছি।
এই দুয়ের মিলনে যে নতুন অঙ্কের দুনিয়া প্রস্ফুটিত হল তা আমাকে এক্ষেত্রে প্রতিষ্ঠা এনে দিয়েছে।
তাঁর বলার তাৎপর্য ছিল যে, আমাদের প্রাচীন দর্শনে এমন অনেক কিছু আছে, আমি এর সব জানি না, জানলে বিজ্ঞানের দাড়িপাল্লায় সেগুলিকে পরীক্ষা-নিরীক্ষার মাধ্যমে ভবিষ্যৎ প্রজন্মের উপযোগী করে রূপান্তরিত করতে পারলে অনেক কাজ হবে।
আমরা সকলে মঞ্জুল ভার্গবের মতো ভাবলে মানবসভ্যতার অগ্রগতিতে নিজেদের নিয়োজিত করতে পারবো।
প্রাথমিক শিক্ষা ক্ষেত্রে বিজ্ঞান চেতনাকে কিভাবে শিশু মনে রোপণ করা যায়, তা নিয়ে গবেষণার প্রয়োজন রয়েছে।
সেজন্য ওড়িশার বিজ্ঞান শিক্ষকরা যাতে NISER-এ এসে পাঁচ থেকে দশ দিনের প্রশিক্ষণ শিবিরে অংশ গ্রহণ করতে পারে, সেরকম কোনও ব্যবস্থা গড়ে তোলা উচিৎ।
তা হলে তারা গ্রামে ফিরে প্রত্যেকেই ৭০০ থেকে ৮০০ ছাত্রছাত্রীকে বিজ্ঞানমনস্ক করে তুলতে পারবে।
না হলে কী হবে, প্রজন্ম থেকে প্রজন্ম ধরে একই বই ও অর্থ বই আমাদের শিক্ষকরা পড়াতে থাকেন।
আবিষ্কার ও পরিবর্তনকে মেনে নিতে হবে।
আবিষ্কারকে উৎসাহ দিতে বিজ্ঞান মেলা করতে হবে।
প্রত্যেক রাজ্যেই বিজ্ঞান মেলা হয়।
আমরা কি সেই বিজ্ঞান মেলায় অংশগ্রহণকারী স্কুল শিশুদের ‘মেন্টর’ হিসাবে NISER-এর ছাত্রদের সংযুক্ত করতে পারি।
এতে এখানে যে ছাত্ররা পড়াশুনা করছেন, তাদের মনে পড়াশুনার পাশাপাশি শেখানোর স্বভাবও গড়ে উঠবে।
এই স্বভাব ভবিষ্যতে তার কর্মজীবনে শক্তি যোগাবে।
NISER-কে কিভাবে সাধারণ মানুষের উপযোগী প্রতিষ্ঠান করে গড়ে তোলা যায়, তা দেখতে হবে।
আজ আমার গর্ব হচ্ছে দেশ ও দেশের নবীন প্রজন্মকে জ্ঞান ও প্রযুক্তির এই প্রতিষ্ঠান উৎসর্গ করার সুযোগ পেয়েছি।
আমি এই সুন্দর প্রতিষ্ঠানটিকে দেশের নবীন প্রজন্মের উদ্দেশে উৎসর্গ করে তাদের সকলকে আন্তরিক শুভেচ্ছা জানাই।
অনেক অনেক ধন্যবাদ।
PG/SB/SB
