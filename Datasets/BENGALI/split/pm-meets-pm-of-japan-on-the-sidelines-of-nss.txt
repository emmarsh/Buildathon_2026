পরমাণু নিরাপত্তা শীর্ষ বৈঠকের পাশাপাশি শুক্রবার এক বৈঠকে মিলিত হলেন ভারত ও জাপানের দুই প্রধানমন্ত্রী।
জাপানের সঙ্গে কৌশলগত এবং আন্তর্জাতিক অংশীদারিত্বের সূত্র ধরে দুই নেতার মধ্যে কথাবার্তা হয় বেশ হৃদ্য ও আন্তরিক পরিবেশে।
জাপানের প্রধানমন্ত্রী মিঃ অ্যাবে-র গত বছর ডিসেম্বরে ভারত সফরকালে ভারতের প্রধানমন্ত্রী তাঁকে যেভাবে সাদর অভ্যর্থনা জানান এবং তাঁর আপ্যায়নের ব্যবস্থা করেন সেজন্য শ্রী মোদীকে বিশেষ ধন্যবাদও জানান জাপানের প্রধানমন্ত্রী।
তাঁর বারাণসী সফরকে এক অবিস্মরণীয় অভিজ্ঞতা বলে বর্ণনা করেন মিঃ অ্যাবে।
জাপানের প্রধানমন্ত্রী আরও স্বীকার করেন যে ভারতের প্রধানমন্ত্রী শ্রী মোদীর নেতৃত্বে ভারতীয় অর্থনীতি এখন বিশ্বের প্রগতি ও উন্নয়নের এক চালিকাশক্তি হয়ে উঠেছে।
জাপানের প্রধানমন্ত্রীর ভারত সফরকালে পারস্পরিক সহযোগিতা ও অংশীদারিত্বের বিষয়ে যে সমস্ত সিদ্ধান্ত নেওয়া হয়েছিল, তার কথাও উঠে আসে দুই প্রধানমন্ত্রীর মধ্যে শুক্রবারের আলোচনায়।
প্রধানমন্ত্রী অ্যাবে জানান যে জাপানের এক সমীক্ষা মিশন আগামী মে মাসে ভারত সফরকরবে বারাণসীতে কনভেনশন সেন্টার প্রকল্প স্থাপনের কাজকর্মকে আরও এগিয়ে নিয়ে যাওয়ার লক্ষ্যে।
দু’দেশের মধ্যে বাণিজ্য ও বিনিয়োগের প্রসার সম্পর্কেও মত বিনিময় করেন দুই প্রধানমন্ত্রী।
আন্তর্জাতিক রণতরী প্রদর্শনীতে অংশগ্রহণের জন্য জাপানের প্রধানমন্ত্রীকে ধন্যবাদ জানান শ্রী নরেন্দ্র মোদী।
সন্ত্রাসবাদের হুমকি যেভাবে দিন দিন বেড়ে চলেছে, তার মোকাবিলায় সম্ভাব্য পদক্ষেপ গ্রহণের বিষয়গুলি সম্পর্কেও আলোচনা করেন দুই প্রধানমন্ত্রী।
আন্তর্জাতিক ক্ষেত্রে সন্ত্রাস মোকাবিলায় সুনির্দিষ্ট দৃষ্টিভঙ্গি গ্রহণের অনুকূলেও ঐকমত্য প্রকাশ করেন দুই নেতা।
এছাড়াও, বিভিন্ন আন্তর্জাতিক ও আঞ্চলিক বিষয়েও কথাবার্তা বলেন তাঁরা।
প্রধানমন্ত্রী অ্যাবে বলেন, এ বছরের শেষের দিকে ভারতের প্রধানমন্ত্রীর জাপান সফরের জন্য অধীর আগ্রহে অপেক্ষা করছেন তিনি।
PG/SKD/DM/S
