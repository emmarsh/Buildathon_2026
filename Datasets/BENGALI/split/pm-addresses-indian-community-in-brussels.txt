ব্রাসেলস-এ বসবাসকারী ভারতীয় সম্প্রদায়কে ‘লোকদূত’ বলে বর্ণনা করলেন প্রধানমন্ত্রী শ্রী নরেন্দ্র মোদী।
বেলজিয়ামের ব্রাসেলস-এ ভারতীয় সম্প্রদায়ের এক অনুষ্ঠানে ভাষণ দান কালে প্রধানমন্ত্রী বলেন, গত সপ্তাহে ব্রাসেলস-এ যে নারকীয় হামলার ঘটনা ঘটে গেছে তা মানবজাতির পক্ষে এক বড় ধরণের চ্যালেঞ্জ।
মানবতাবাদী শক্তিগুলির উচিৎ একজোট হয়ে এই ধরণের সন্ত্রাসের মোকাবিলায় এখনই এগিয়ে আসা।
হামলার ঘটনায় যাঁরা নিহত হয়েছেন তাঁদের পরিবার-পরিজনদের সমবেদনা জানান প্রধানমন্ত্রী।
প্রধানমন্ত্রী বলেন, সন্ত্রাসবাদের এত বড় হুমকি সত্ত্বেও তার যথোচিত জবাব বিশ্ব এখনও দিয়ে উঠতে পারেনি।
ভারত গত ৪০ বছর ধরে এই ধরণের পরিস্থিতির শিকার হয়ে আসছে, যা দীর্ঘদিন ধরে অনেকের কাছেই নিছক আইন-শৃঙ্খলার সমস্যা বলে মনে হতো।
কিন্তু, ৯/১১’র ঘটনার পর এর মূল কারণ এখন আর কারোর-ই অজানা নয়।
ভারত কখনই সন্ত্রাসের কাছে নতি স্বীকার করবে না বলে দ্ব্যর্থহীন ভাষায় ঘোষণা করেন প্রধানমন্ত্রী।
তিনি বলেন, সন্ত্রাসের থেকে ধর্মকে পৃথক ও বিচ্ছিন্ন করতে বিশ্ব নেতৃবৃন্দের সঙ্গে তিনি ইতিমধ্যেই একাধিকবার কথা বলেছেন।
সম্প্রতি নয়াদিল্লিতে অনুষ্ঠিত বিশ্ব সুফি সম্মেলনের কথা উল্লেখ করে প্রধানমন্ত্রী বলেন, উদার ইসলামি বিদগ্ধজন সন্ত্রাসকে কখনই সমর্থন করেন না।
সন্ত্রাস ও উগ্রপন্থা দমন করার লক্ষ্যে এই ধরণের দৃষ্টিভঙ্গী একান্ত জরুরি।
সন্ত্রাসবাদী কার্যকলাপ পুরোপুরি বন্ধ করতে প্রয়োজন যথোপযুক্ত পরিবেশ গড়ে তোলার কাজে নজর দেওয়া।
রাষ্ট্রসঙ্ঘ সন্ত্রাসবাদের মোকাবিলায় সুনির্দিষ্ট কোনও ছক্‌ বা পরিকল্পনা এখনও তৈরি করে উঠতে পারেনি।
এ ব্যাপারে তাদের যে দায়িত্ব রয়েছে, তাও এখনও পালন করে উঠতে পারেনি।
সুতরাং, সন্ত্রাসবাদের সঠিক সমাধানের পথ রাষ্ট্রসঙ্ঘের কাছ থেকে এ পর্যন্ত পাওয়া যায়নি।
কিন্তু, কোনও প্রতিষ্ঠান যদি উদ্ভূত পরিস্থিতির মোকাবিলায় ব্যর্থ হয় তা হলে তার অস্তিত্ব অপ্রাসঙ্গিক হয়ে পড়ে।
শ্রী মোদী বলেন, সমগ্র বিশ্ব এখন এক অর্থনৈতিক সঙ্কটের মধ্য দিয়ে চলেছে।
তাই, তাদের কাছে ভারত এখন এক আশার এক আলো।
মনে রাখতে হবে, ভারত যে এখন দ্রুততম গতিতে গড়ে ওঠা বিশ্বের এক বৃহৎ অর্থনীতির চেহারা নিয়েছে তা কিন্তু দৈববশে সম্ভব হয়নি।
পর পর দুটি বছর খরা কবলিত হওয়া সত্ত্বেও ভারত এই সাফল্যের নজির রেখেছে।
সদিচ্ছা ও বলিষ্ঠ নীতিই তার কারণ বলে বর্ণনা করেন প্রধানমন্ত্রী।
২০১৫ সালটির কথা উল্লেখ করে প্রধানমন্ত্রী বলেন, তাঁর সরকার ঐ বছরে যে সমস্ত পদক্ষেপ গ্রহণ করেছে, সে সম্পর্কে দু-একটি কথা তিনি এই প্রসঙ্গে তুলে ধরতে ইচ্ছুক।
প্রধানমন্ত্রী বলেন, পেট্রোলের সঙ্গে ইথানলের মিশ্রণ, উৎপাদন বৃদ্ধির মাধ্যমে ইউরিয়ার ঘাটতি হ্রাস এবং নিম কোটিং-এর মাধ্যমে কৃষি সার উৎপাদনের ক্ষেত্রে ভারত বিশেষ সাফল্য দেখিয়েছে।
দেশের বহু সংখ্যক দরিদ্র পরিবারে দেওয়া হয়েছে রান্নার গ্যাসের সংযোগ।
স্বচ্ছল
২
পরিবারগুলির কাছে রান্নার গ্যাসের ওপর ভর্তুকি ছেড়ে দেওয়ার যে আহ্বান সরকারের পক্ষ থেকে জানানো হয়েছিল তারই ফলশ্রুতিতে এই কাজ সম্ভব হয়েছে।
দেশের ৯০ লক্ষ পরিবার রান্নার গ্যাসের ওপর ভর্তুকি না নেওয়ার সিদ্ধান্ত নিয়েছেন।
এই বিষয়টিতে কেন্দ্রীয় বাজেটে যে প্রতিশ্রুতি দেওয়া হয়েছিল তারও উল্লেখ করেন প্রধানমন্ত্রী।
শ্রী মোদী বলেন, কয়লা ও বিদ্যুতের সর্বোচ্চ উৎপাদন সম্ভব হয়েছে ২০১৫ সালটিতেই।
রেল প্রকল্পগুলিতে বিনিয়োগের পরিমাণও যথেষ্ট মাত্রায় বৃদ্ধি করা হয়েছে ঐ বছরে।
কারণ, রেলই হল ভারতীয় অর্থনীতির মেরুদন্ড।
২০১৫ সালে মোটরগাড়ি উৎপাদন এবং সফটওয়্যার রপ্তানির পরিমাণ হয়েছে সবচেয়ে বেশি।
প্রধানমন্ত্রী তাঁর ভাষণে জানান, আর্থিক অন্তর্ভুক্তির একটি প্রচেষ্টা হিসেবে ২১ কোটি নতুন ব্যাঙ্ক অ্যাকাউন্ট খোলা হয়েছে ভারতে।
‘জনধন আধার মোবাইল’ (জ্যাম)-এর সাহায্যে রান্নার গ্যাসে ভর্তুকি দানের ক্ষেত্রে দুর্নীতি ও যাবতীয় ফাঁকফোকর বন্ধ করা গেছে।
দেশের ১৮ হাজার গ্রাম স্বাধীনতার সাত সাতটি দশক পরেও ছিল বিদ্যুৎ বিহীন।
মাত্র ১ হাজার দিনের মধ্যেই ঐ সমস্ত গ্রামে বিদ্যুৎ পৌঁছে দেওয়ার প্রতিশ্রুতি দিয়েছেন তিনি।
এই ধরণের ৭ হাজার গ্রামে ইতিমধ্যেই বিদ্যুতের সুযোগ পৌঁছে দেওয়া সম্ভব হয়েছে বলে ঘোষণা করেন প্রধানমন্ত্রী।
তিনি বলেন, ১৭৫ গিগাওয়াট বিদ্যুৎ উৎপাদনের লক্ষ্যমাত্রার কথা যখন তিনি ঘোষণা করেছিলেন, সমগ্র বিশ্বইতখন বিস্ময় প্রকাশ করেছিল।
কিন্তু প্রকৃত সত্য হল এই যে ভারত এখন ঐ লক্ষ্য পূরণের পথে এগিয়ে চলেছে।
সশস্ত্র বাহিনীর জন্য ‘এক পদ এক পেনশন’ নীতি চালু করার যে অঙ্গীকার তিনি করেছিলেন তাও পূরণ করা সম্ভব হয়েছে।
শ্রী মোদী বলেন, বাংলাদেশের সঙ্গে ভারতের স্থলসীমানা চুক্তি সম্পাদিত হয়েছে।
বিতর্কিত বিষয়ের সমাধান কিভাবে হওয়া সম্ভব এই ঘটনাই তার প্রমাণ।
প্রসঙ্গত, নরেন্দ্র মোদী অ্যাপ্লিকেশনের কথাও উল্লেখ করেন প্রধানমন্ত্রী।
ভারত-বেলজিয়াম সম্পর্ক প্রসারে ঐ অ্যাপটির মাধ্যমে বেশ কিছু পরামর্শ ও মতামতও লাভ করেছেন বলে জানান তিনি।
অনাবাসী ভারতীয়দের কল্যাণে তাঁর সরকারের সিদ্ধান্তগুলির কথাও ভাষণ দান কালে উল্লেখ করেন প্রধানমন্ত্রী।
PG/SKD/SB
