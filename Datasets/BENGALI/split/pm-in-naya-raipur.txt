প্রধানমন্ত্রী আবাস যোজনাকে দরিদ্র মানুষের স্বপ্ন পূরণ বলে বর্ণনা করলেন শ্রী নরেন্দ্র মোদী
যাঁদের নিজেদের বাসস্থান গড়ে তোলার মতো সামর্থ্য নেই, তাঁদের কল্যাণে রূপায়িত হবে প্রধানমন্ত্রী আবাস যোজনা।
এই কর্মসূচিটি শুধুমাত্র পরিকাঠামো নির্মাণই নয়, বরং দরিদ্র মানুষের একটি স্বপ্ন পূরণ।
আজ ছত্তিশগড়ের নয়া রায়পুরে প্রধানমন্ত্রী আবাস যোজনার আওতায় এক বাসস্থান প্রকল্পের শিলান্যাস অনুষ্ঠানে একথা বলেন প্রধানমন্ত্রী শ্রী নরেন্দ্র মোদী।
এই উপলক্ষে একটি ফলকের আবরণ উন্মোচন করে প্রধানমন্ত্রী বলেন, প্রধানমন্ত্রী আবাস যোজনা অর্থনৈতিক কর্মপ্রচেষ্টায় নানা ধরণের সুযোগ সম্প্রসারিত করবে।
দেশের সবকটি রাজ্যের সরকারি সংস্থা ও প্রতিষ্ঠানগুলিকে তিনি আহ্বান জানান এই কর্মসূচি রূপায়ণে অগ্রণী ভূমিকা পালন করার জন্য।
“২০২২ সালের মধ্যে সকলের জন্য বাসস্থান” এই লক্ষ্য পূরণের পথে এই কর্মসূচিটি এক বিশেষ পদক্ষেপ বলে বর্ণনা করেন প্রধানমন্ত্রী।
উদ্ভাবনমূলক কর্মসূচি এবং শিল্পবান্ধব নীতি গ্রহণের জন্য ছত্তিশগড় সরকার’কে অভিনন্দন জানিয়ে প্রধানমন্ত্রী বলেন, গত ৫০ বছরে যে সমস্ত দেশ উদ্ভাবনের ওপর বিশেষ গুরুত্ব দিয়েছে, তারা সকলেই নানাভাবে উপকৃত হয়েছে।
অর্থনৈতিক সমৃদ্ধি এসেছে ঐ দেশগুলিতে।
দক্ষতা উন্নয়ন এবং মুদ্রা যোজনার মতো কেন্দ্রীয় উদ্যোগগুলির একটি রূপরেখাও প্রধানমন্ত্রী তুলে ধরেন তাঁর বক্তব্যে।
এর আগে, শ্রী সত্য সাইবাবার একটি মূর্তির আবরণ উন্মোচন করেন প্রধানমন্ত্রী।
শ্রী সত্য সাই সৌভাগ্যম কেন্দ্রটির উদ্বোধনে এক ফলক উন্মোচন করেন তিনি।
এই প্রতিষ্ঠানটির প্রতিষ্ঠা মানব কল্যাণের লক্ষ্যে।
শিশুদের স্বাস্থ্য রক্ষার লক্ষ্যে প্রতিষ্ঠিত শ্রী সত্য সাই সঞ্জীবনী কেন্দ্রটি প্রধানমন্ত্রী উৎসর্গ করেন মানবতার সেবায়।
ছত্তিশগড়ের নয়া রায়পুরে আয়োজিত অন্য আরেকটি অনুষ্ঠানে প্রধানমন্ত্রী এক বৈদ্যুতিন পণ্য নির্মাণ গুচ্ছ কেন্দ্রের শিলান্যাস উপলক্ষে একটি ফলকের আবরণ উন্মোচন করেন।
আনুষ্ঠানিকভাবে প্রকাশ করেন ছত্তিশগড় রাজ্যের উদ্ভাবন এবং শিল্পোদ্যোগের প্রসার সম্পর্কিত নীতিটিও।
PG/SKD/SB
