প্রধানমন্ত্রী নরেন্দ্র মোদী শনিবার, ১৯শে মে, জম্মুতে শের-ই-কাশ্মীর কৃষি-বিজ্ঞান ও প্রযুক্তি বিশ্ববিদ্যালয়ের সমাবর্তন অনুষ্ঠানে অংশ নেন।
অন্য এক অনুষ্ঠানে তিনি পাকালদুল বিদ্যুৎ প্রকল্প ও জম্মু রিং রোডের ভিত্তিপ্রস্তর স্থাপন করেন।
শ্রীমাতা বৈষ্ণোদেবী মন্দির পরিষদের টেরাকোটে মার্গ ও মেটিরিয়াল রোপওয়েরও উদ্বোধন করেন প্রধানমন্ত্রী।
শের-ই-কাশ্মীর কৃষি-বিজ্ঞান ও প্রযুক্তি বিশ্ববিদ্যালয়ের সমাবর্তন অনুষ্ঠানে তাঁর ভাষণে প্রধানমন্ত্রী বলেন, জীবনের প্রতিটি ক্ষেত্রেই প্রযুক্তি পরিবর্তন নিয়ে আসছে।
দেশের যুবসম্প্রদায়, প্রযুক্তিগত অগ্রগতির সঙ্গে তাল মিলিয়ে চলছে।
কৃষকদের স্বার্থে প্রযুক্তির সফল প্রয়োগ ঘটিয়ে কৃষিক্ষেত্রে এক নতুন ‘সংস্কৃতি’ গড়ে তোলা প্রয়োজন বলে প্রধানমন্ত্রী উল্লেখ করেন।
প্রধানমন্ত্রী বলেন, কেন্দ্রীয় সরকারের নীতি ও সিদ্ধান্তগুলির উদ্দেশ্যই হল কৃষকদের আয় বাড়ানো।
বৈজ্ঞানিক প্রয়াস, প্রযুক্তিগত উদ্ভাবন এবং গবেষণা ও উন্নয়নের মাধ্যমে কৃষিক্ষেত্রকে লাভজনক পেশায় পরিণত করতে স্নাতক স্তরের পড়ুয়ারা সক্রিয় ভূমিকা পালন করবে বলে প্রধানমন্ত্রী আস্থা ব্যক্ত করেন।
পাকালদুল প্রকল্পের ভিত্তিপ্রস্তর স্থাপন করে প্রধানমন্ত্রী বলেন, একদিকে একটি জলবিদ্যুৎ প্রকল্পের উদ্বোধন, অন্যদিকে আর একটি প্রকল্পের ভিত্তিপ্রস্তর স্থাপিত হওয়ায় ঐ দিনটি নিঃসন্দেহে অনন্য।
দেশে উন্ন্যনের দিক থেকে পিছিয়ে পড়া অংশগুলির সার্বিক অগ্রগতির জন্য ‘বিচ্চিন্ন না রেখে সেগুলিকেও বিকাশের পথে সামিল করার’ লক্ষ্যে কেন্দ্রীয় সরকার কাজ করছে বলে তিনি উল্লেখ করেন।
শ্রী মোদী আরও বলেন, টেরাকোটে মার্গ মাতা বৈষ্ণোদেবী মন্দিরে যাওয়ার ক্ষেত্রে তীর্থযাত্রীদের একটি বিকল্প রাস্তা প্রদান করবে।
পর্যটন বিশেষ করে, আধ্যাত্মিক পর্যটন জম্মু ও কাশ্মীরে আয়ের একটি অন্যতম উৎস বলে প্রধানমন্ত্রী উল্লেখ করেন।
CG/BD/DM/….
