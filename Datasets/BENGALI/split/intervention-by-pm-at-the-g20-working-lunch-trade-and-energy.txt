মাননীয় বিশিষ্ট প্রতিনিধিবৃন্দ,
বিশ্ব বাণিজ্যে মন্দাজনিত পরিস্থিতি একটি বড় উদ্বেগের কারণ।
এই ধরনের পরিস্থিতিতে বিশ্বের অর্থনৈতিক পরিবেশ প্রতিকূল থাকার ফলে বাণিজ্যিক প্রসারের সম্ভাবনাও অনেকাংশে হ্রাস পায়।
তাই, আন্তর্জাতিক ক্ষেত্রে অর্থনৈতিক অগ্রগতি ত্বরান্বিত করার প্রচেষ্টার মাধ্যমে বাণিজ্যিক প্রসারের উদ্যোগ গ্রহণ করা প্রয়োজন।
মনে রাখতে হবে, বিশ্ব অর্থনীতির স্বার্থে এক স্বচ্ছ, সমানভাবে বন্টনযোগ্য, পক্ষপাতহীন এবং নিময়নীতিভিত্তিক বাণিজ্যিক ব্যবস্থা গড়ে তোলা খুবই জরুরি।
এই ঘটনাটি পুরোপুরি প্রাসঙ্গিক এবং গুরুত্বপূর্ণ যে দোহা উন্নয়ন বৈঠক নির্দিষ্ট লক্ষ্যপূরণে সফল হয়েছে।
বালি-তে যে সমস্ত প্রস্তাব গ্রহণ করা হয়েছে তার পূর্ণ বাস্তবায়ন অবশ্যই প্রয়োজন।
ডিসেম্বর মাসে নাইরোবি বৈঠক ফলপ্রসূ হবে এই আশা ও বিশ্বাস আমাদের রয়েছে।
আঞ্চলিক বাণিজ্য চুক্তি বিশ্ব বাণিজ্য ব্যবস্থাকে যাতে প্রতিকূল অবস্থায় ঠেলে না দেয় সেদিকে আমাদের লক্ষ্য রাখতে হবে।
বরং, এই ধরনের চুক্তি আরও উদার ও বহুধা বিস্তৃত বাণিজ্যিক যুগের সূচনার লক্ষ্যে সম্পাদিত হওয়া উচিত।
আমাদের মনে রাখতে হবে যে ক্ষুদ্র ও মাঝারি শিল্পোদ্যোগের যত প্রসার ঘটবে, বিশ্বব্যাপী কর্মসংস্থানের সুযোগও সেই অনুপাতে বৃদ্ধি পাবে।
বিশ্ব অর্থনীতির সুষম ও নিরন্তর বৃদ্ধির জন্য প্রয়োজন শ্রম ও দক্ষতাকে অলস না রেখে তা আরও গতিশীল করে কাজে লাগানোর।
জ্বালানি শক্তির কথা চিন্তা করতে গেলে তিনটি মূল বা প্রাথমিক চ্যালেঞ্জের কথা আমাদের মনে রাখতে হবে – উন্নয়নশীল দেশগুলিতে শক্তির বৃদ্ধি ও উৎপাদনের লক্ষ্যে জ্বালানি, যে কোটি কোটি মানুষের কাছে জ্বালানি শক্তির সুযোগ এখনও পৌঁছয়নি তাদের প্রয়োজনের দিকে নজর দেওয়া এবং বিশুদ্ধ ও পুনর্ব্যবহারযোগ্য জ্বালানির উত্তরোত্তর ব্যবহার বাড়িয়ে তোলা।
আমাদের আরও মনে রাখতে হবে যে জ্বালানি, পরিবেশ এবং অর্থনীতি পরস্পর সম্পৃক্ত।
এই কারণেই ভারত দেশে জ্বালানি শক্তির চাহিদার দিকে নজর রেখে তার উৎপাদন নিরন্তরভাবে বাড়িয়ে তোলার কাজে সচেষ্ট রয়েছে।
আগামী ২০২২ সালের মধ্যে অতিরিক্ত ১৭৫ গিগাওয়াট পুনর্ব্যবহারযোগ্য জ্বালানি উৎপাদনের লক্ষ্য আমরা স্থির করেছি।
জীবাশ্ম জ্বালানির ওপর একদিকে যেমন আমরা ভর্তুকি কমিয়ে এনেছি, অন্যদিকে তেমনই কয়লার ওপর আরোপ করেছি কার্বন সেস।
দূষণহীন কয়লা প্রযুক্তি গড়ে তুলতে আমরা নিরলসভাবে চেষ্টা করে চলেছি।
পরমাণু শক্তির প্রসারের লক্ষ্যে আমাদের একটি উচ্চাকাঙ্ক্ষামূলক প্রকল্প রয়েছে।
জীবাশ্ম জ্বালানির ব্যবহার ক্রমশ কমিয়ে আনতে আগামী ২০৩০ সালের মধ্যে দেশের মোট শক্তি চাহিদার ৪০ শতাংশই অন্যান্য উৎস থেকে পূরণ করা হবে।
আন্তর্জাতিক সমর্থন ও সহযোগিতা আমাদের লক্ষ্যপূরণের পথে এগিয়ে যেতে সাহায্য করবে।
জি-২০-র সদস্য রাষ্ট্র হিসেবে আমাদের প্রয়োজন বেশ কিছু ব্যবস্থা গ্রহণের –
• বিশুদ্ধ ও পুনর্নবীকরণযোগ্য জ্বালানির গবেষণা ও উন্নয়নের ওপর গুরুত্ব দিতে হবে।
সেইসঙ্গে এই ব্যবস্থাকে করে তুলতে হবে ব্যয়সাশ্রয়ী এবং সকলের জন্য সুলভ।
• বিশুদ্ধ জ্বালানি সকলের নাগালের মধ্যে পৌঁছে দিতে একদিকে যেমন আর্থিক সহায়তার পরিমাণ বাড়াতে হবে, অন্যদিকে তেমনই নজর দিতে হবে প্রযুক্তি হস্তান্তরের দিকে।
• দূষণমুক্ত কয়লা প্রযুক্তি এবং কয়লা থেকে গ্যাস উৎপাদন সংক্রান্ত গবেষণার কাজকে আরও জোরদার করে তুলতে হবে।
• আমাদের গড়ে তুলতে হবে ত্রুটিহীন এক পরমাণু শক্তি প্রযুক্তি।
• জ্বালানি শক্তির সর্বোচ্চ অথচ নিয়ন্ত্রিত ব্যবহার আমাদের সম্ভব করে তুলতে হবে।
• আমাদের কাজ করে যেতে হবে আন্তর্জাতিক ক্ষেত্রে গ্যাস বিপণনের জন্য বাজার গড়ে তোলার লক্ষ্যে।
• জ্বালানি শক্তির প্রসার ও উন্নয়নের লক্ষ্যে বিশ্বের বর্তমান পরিচালন কাঠামোর মধ্যে যে সমস্ত অর্থনীতি ক্রমশ বিকাশ লাভ করছে তাদের সমর্থন ও সহযোগিতা যুগিয়ে যেতে হবে আমাদের।
এইভাবেই আমরা আমাদের জ্বালানি শক্তির প্রয়োজন মেটাতে পারব, জলবায়ু পরিবর্তনের মতো সমস্যার মোকাবিলা করতে পারব এবং প্রভূত অর্থনৈতিক সুযোগসুবিধার প্রসার ঘটাতে পারব।
PG/SKD/DM/
