‘প্রধানমন্ত্রী আবাস যোজনা’ (গ্রামীণ)-এর আওতায় গ্রামীণ বাসস্থান নির্মাণ প্রকল্প রূপায়ণের বিষয়টি বুধবার অনুমোদিত হয় কেন্দ্রীয় মন্ত্রিসভার বৈঠকে।
প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত হয় এই বৈঠকটি।
গ্রামের যে সমস্ত মানুষের মাথার ওপর ছাদ নেই কিংবা যাঁরা জীর্ণ ও ভাঙ্গা বাড়িতে বসবাস করেন তাঁদের পাকা বাড়ি নির্মাণের জন্য আর্থিক সহায়তাদানের প্রস্তাব রয়েছে এই কর্মসূচিতে।
সমগ্র প্রকল্পটি রূপায়িত হবে ২০১৬-১৭ থেকে ২০১৮-১৯ – এই তিনটি অর্থ বছরের মধ্যে।
এজন্য মোট ব্যয় ধরা হয়েছে ৮১,৯৭৫ কোটি টাকা।
এই সময়কালের মধ্যে ১ কোটি পাকা বাড়ি নির্মাণের জন্য সহায়তাদানের প্রস্তাব করা হয়েছে।
দিল্লি ও চণ্ডীগড় বাদে ভারতের সবক’টি রাজ্য ও কেন্দ্রশাসিত অঞ্চলের গ্রামীণ এলাকায় রূপায়িত হবে এই কর্মসূচিটি।
পাকা বাড়ি তৈরির খরচ দেওয়া হবে কেন্দ্র ও রাজ্যের পক্ষ থেকে অংশীদারিত্বের ভিত্তিতে।
কর্মসূচির আওতায় সমতল এলাকার গ্রামগুলিতে প্রতিটি বাড়ি নির্মাণে আর্থিক সহায়তা দেওয়া হবে ১ লক্ষ ২০ হাজার টাকা।
পার্বত্য রাজ্যগুলিতে ও প্রত্যন্ত অঞ্চলে এই সহায়তাদানের পরিমাণ দাঁড়াবে ১ লক্ষ ৩০ হাজার টাকা।
কর্মসূচি রূপায়ণে অতিরিক্ত ২১,৯৭৫ কোটি টাকার প্রয়োজন মেটানো হবে জাতীয় কৃষি ও পল্লী উন্নয়ন ব্যাঙ্ক (নাবার্ড)-এর কাছ থেকে ঋণ সংগ্রহের মাধ্যমে।
উল্লেখ্য, ২০১৪ সালের মে মাসে সংসদের এক যৌথ অধিবেশনে ভাষণদানকালে রাষ্ট্রপতি ঘোষণা করেছিলেন যে স্বাধীনতার ৭৫ বছর পূর্তিতে অর্থাৎ, ২০২২ সালের মধ্যে দেশের প্রত্যেকটি পরিবারের জন্য জল ও শৌচাগারের সুবিধা সহ একটি করে পাকা বাড়ি নির্মাণ করা হবে।
PG/SKD/DM/S
