প্রধানমন্ত্রী শ্রী নরেন্দ্র মোদী বলেছেন, পুলিশদের কাজকর্মে মূল গুরুত্বপূর্ণ বিষয়টি হল সংবেদনশীলতা।
এজন্য একটি নমনীয় প্রাথমিক কাঠামো গড়ে তোলা প্রয়োজন যাতে পুলিশবাহিনীতে নাগরিকদের প্রতি সংবেদনশীলতাবোধের উন্মেষ ঘটে।
পুলিশবাহিনীর উচিত স্থানীয় নাগরিকদের সঙ্গে যোগাযোগ গড়ে তোলা।
সমাজবদ্ধ জীব হিসেবে মানুষের সাফল্য ও কৃতিত্বকে বাহবা দেওয়া উচিত পুলিশবাহিনীর।
প্রধানমন্ত্রী বলেন, নাগরিকরা যখন থানা ও পুলিশ চৌকিগুলিতে যাবেন বিভিন্ন কাজকর্মের সুবাদে তখন তাদের মধ্যে পুলিশবাহিনীর কাজকর্ম সম্পর্কে জ্ঞান ও শ্রদ্ধা যাতে জেগে ওঠে তার ব্যবস্থা করা প্রয়োজন।
আজ গুজরাটের কচ্ছ-এ পুলিশের মহানির্দেশকদের এক সম্মেলনের সমাপ্তি অধিবেশনে ভাষণ দিচ্ছিলেন প্রধানমন্ত্রী।
কচ্ছ-এর ধরদো-তে আজই ছিল সম্মেলনের তৃতীয় তথা শেষদিন।
সম্মেলনে বিভিন্ন আলাপ-আলোচনার গতি-প্রকৃতি ও ভালো দিকগুলি সম্পর্কে সন্তোষ প্রকাশ করেন প্রধানমন্ত্রী।
তিনি বলেন, এ সমস্ত কিছুই পুলিশবাহিনীর নিষ্ঠা ও পেশাগত দক্ষতারই পরিচয় বহন করে।
সম্মেলনে গৃহীত বিভিন্ন প্রস্তাব ও সুপারিশ বাস্তবায়িত করতে একটি স্বচ্ছ রূপরেখা তৈরির আহ্বান জানান তিনি।
প্রধানমন্ত্রী বলেন, সম্মেলনে প্রবীণ এবং নবীন – পুলিশবাহিনীর সকল আধিকারিকই আলোচনায় অংশগ্রহণ করে তাঁদের মতামত তুলে ধরেছেন।
এর ফলে, পদাধিকারের দিক দিয়ে যে কোনরকম ভেদ, দূরত্ব বা সঙ্কোচ রাখা হয়নি, বাহিনীর পক্ষে তা এক শুভ লক্ষণ।
সাইবার নিরাপত্তা, ডিজিটাল প্রযুক্তি এবং সোশ্যাল মিডিয়ার প্রসঙ্গ উত্থাপন করে প্রধানমন্ত্রী বলেন, এসমস্ত ক্ষেত্রে কাজ করার সময় পুলিশ আধিকারিকদের উচিত নতুন নতুন উদ্ভাবনী শক্তিকে ঠিকভাবে কাজে লাগানো।
আন্তঃরাজ্য সীমান্ত এলাকায় কাজকর্মের ক্ষেত্রে প্রতিবেশী জেলাগুলির সঙ্গে ঘনিষ্ঠ সংযোগ রক্ষা করারও পরামর্শ দেন তিনি।
পর্যটন ক্ষেত্রে পুলিশি ব্যবস্থা, বিপর্যয় মোকাবিলায় পুলিশের সহায়ক ভূমিকা এবং পুলিশ প্রশিক্ষণের মতো বিষয়গুলিও প্রধানমন্ত্রী তাঁর বক্তব্যে তুলে ধরেন।
পুলিশ আধিকারিকদের মধ্যে নিষ্ঠা ও নিঃস্বার্থ সেবার যে পরিচয় পাওয়া গেছে তার বিশেষ প্রশংসা করেন প্রধানমন্ত্রী।
জাতির নিরাপত্তার পক্ষে তা একান্তভাবে জরুরি বলে তিনি মনে করেন।
বিশেষ বিশেষ কাজের স্বীকৃতিতে রাষ্ট্রপতির পদকও তিনি প্রদান করেন গোয়েন্দা ব্যুরো-র আধিকারিকদের।
এর আগে, সম্মেলনে অংশগ্রহণকারী প্রতিনিধিরা পুলিশ বিশ্ববিদ্যালয় এবং ফরেন্সিক বিজ্ঞান বিশ্ববিদ্যালয়ের মতো বিষয়গুলির ওপর আলোচনা ও মত বিনিময় করেন।
সম্মেলনে স্বরাষ্ট্র মন্ত্রী শ্রী রাজনাথ সিং এবং দুই স্বরাষ্ট্র প্রতিমন্ত্রী শ্রী কিরেন রিজিজু এবং শ্রী হরিভাই পার্থিভাই চৌধুরিও উপস্থিত ছিলেন।
SSS/SKD/DM
