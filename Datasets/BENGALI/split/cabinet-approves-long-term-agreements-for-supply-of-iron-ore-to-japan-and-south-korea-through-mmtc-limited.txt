এমএমটিসি লিমিটেডের মাধ্যমে জাপানিজ স্টিল মিল্‌স (জেএসএম) এবং দক্ষিণ কোরিয়ার পস্কো-কে +৬৪ গ্রেডের আকরিক লোহা সরবরাহের লক্ষ্যে সম্পাদিত দীর্ঘমেয়াদি চুক্তির মেয়াদ আরও পাঁচ বছর বৃদ্ধি করার এক প্রস্তাবে সবুজ সঙ্কেত দিল কেন্দ্রীয় মন্ত্রিসভা।
প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত মন্ত্রিসভার এক বৈঠকে আজ স্থির হয়েছে যে চুক্তির মেয়াদ ১ এপ্রিল, ২০১৮ থেকে ৩১ মার্চ, ২০২৩ পর্যন্ত বাড়ানো হবে।
প্রসঙ্গত উল্লেখ্য, ঐ দীর্ঘমেয়াদি চুক্তিটির মেয়াদ শেষ হওয়ার কথা ছিল এ বছরের ৩১ মার্চ তারিখে।
দীর্ঘমেয়াদি চুক্তিটির পুনর্নবীকরণের ফলে এনএমডিসি এবং অন্যান্য উৎস থেকে আকরিক লোহা রপ্তানির মাত্রা দাঁড়াবে বছরে সর্বোচ্চ ৫.৫০ মিলিয়ন টন।
রপ্তানির ন্যূনতম পরিমাণ হবে বছরে ৩.৮০ মিলিয়ন টন।
এমএমটিসি-র মাধ্যমে জেএসএম এবং পস্কো-কে +৬৪ গ্রেডের যে লৌহ আকরিকের যোগান দেওয়া হবে, তার মাত্রা জাপানিজ স্টিল মিল্‌স-এর ক্ষেত্রে দাঁড়াবে বছরে ৩ থেকে ৪.৩০ মিলিয়ন টন।
অন্যদিকে, দক্ষিণ কোরিয়ার পস্কো-র ক্ষেত্রে এর মাত্রা দাঁড়াবে ০.৮০ থেকে ১.২০ মিলিয়ন টন।
দীর্ঘমেয়াদি চুক্তির আওতায় আকরিক লোহার রপ্তানি জাপান ও দক্ষিণ কোরিয়ার মতো সহযোগী দেশগুলির সঙ্গে ভারতের দ্বিপাক্ষিক সম্পর্ককে আরও জোরদার করে তুলবে বলে আশা করা হচ্ছে।
এছাড়াও, এর মাধ্যমে রপ্তানি বাণিজ্যের প্রসার সম্ভাবনা বৃদ্ধি পাওয়ার ফলে বিদেশি মুদ্রা অর্জনের পরিমাণও উল্লেখযোগ্যভাবে বৃদ্ধি পাবে।
***
CG/SKD/DM/
