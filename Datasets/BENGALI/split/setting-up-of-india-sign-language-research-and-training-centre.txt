প্রধানমন্ত্রী শ্রী নরেন্দ্র মোদীর পৌরোহিত্যে অনুষ্ঠিত কেন্দ্রীয় মন্ত্রিসভার আজকের বৈঠকে ভারতীয় সাংকেতিক ভাষা গবেষণা ও প্রশিক্ষণ কেন্দ্র (আই.এস.এল.আর.টি.সি) স্থাপনে অনুমতি দেওয়া হয়েছে।
১৮৬০-এর সোসাইটিস রেজিস্ট্রেশন আইনের আওতায় একটি সংস্থা হিসেবে এই কেন্দ্রটি গড়ে তোলা হবে।
সংস্থাটি পরিচালনার দায়িত্ব কেন্দ্রীয় সামাজিক ন্যায়বিচার ও ক্ষমতায়ন মন্ত্রকের অধীন প্রতিবন্ধী ব্যক্তিদের ক্ষমতায়ন সংক্রান্ত দপ্তর পালন করবে।
নয়াদিল্লির ‘ইনস্টিটিউট ফর ফিজিক্যালি হ্যান্ডিক্যাপড’-এ প্রাথমিকভাবে এই কেন্দ্রটি গড়ে তোলা হবে।
সরকারের এই সিদ্ধান্তের ফলে দেশের প্রায় ৫০ লক্ষ শ্রবণ প্রতিবন্ধী মানুষ বিশেষভাবে উপকৃত হবেন।
শিক্ষা, কর্মক্ষেত্র ও অন্যান্য দৈনন্দিন কাজকর্মেও এই কেন্দ্রটি শ্রবণ প্রতিবন্ধীদের অংশগ্রহণের সুযোগ বাড়াতে সাহায্য করবে।
সংস্থার একজন সভাপতি ছাড়াও সাধারণ পরিষদে ১২ জন সদস্য থাকছেন।
শ্রবণ প্রতিবন্ধীদের জন্য একটি অভিন্ন সাংকেতিক ভাষা গবেষণা ও প্রশিক্ষণ কেন্দ্রের চাহিদা দীর্ঘদিন ধরে উপেক্ষা করা হয়েছে এবং এই ধরনের প্রতিবন্ধীদের কল্যাণের সঙ্গে যুক্ত বিভিন্ন সংগঠনের কাছ থেকেও নানা সমস্যার কথা জানা গেছে।
সংকেতমূলক ভাষার জন্য দোভাষী, গবেষণা, উন্নয়ন ও নতুন প্রযুক্তির বিকাশে এই কেন্দ্রটি কাজ করবে।
দৈনন্দিন কাজকর্মের প্রতিটি ক্ষেত্রে পুরোদমে অংশগ্রহণের জন্য এই কেন্দ্রটি শ্রবণ প্রতিবন্ধীদের সমান সুযোগ-সুবিধা করে দেবে।
PG/BD/DM/S
