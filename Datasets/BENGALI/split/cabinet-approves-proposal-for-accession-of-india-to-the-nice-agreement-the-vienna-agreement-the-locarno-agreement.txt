প্রধানমন্ত্রী শ্রী নরেন্দ্র মোদীর পৌরোহিত্যে কেন্দ্রীয় মন্ত্রিসভার বৈঠকে শিল্পের নকশা সংক্রান্ত বিষয়ে আন্তর্জাতিক ক্ষেত্রে ভারতের সংযোজনের জন্য কিছু সিদ্ধান্ত গ্রহণ করা হয়েছে।
এই সিদ্ধান্তগুলির মধ্যে রয়েছে – ক) চিহ্নের নিবন্ধীকরণের জন্য নিস চুক্তি অনুযায়ী পণ্য এবং পরিষেবার আন্তর্জাতিক শ্রেনীবিন্যাস, খ) ভিয়েনা চুক্তি অনুযায়ী বিশেষ ধরণের চিহ্নের জন্য আন্তর্জাতিক শ্রেণীবিন্যাস এবং গ) লোকার্নো চুক্তি অনুযায়ী শিল্পের নকশা সংক্রান্ত আন্তর্জাতিক শ্রেণীবিন্যাসের লক্ষ্যে ভারতের সংযোজনের জন্য প্রয়োজনীয় পদক্ষেপ গ্রহণ।
নিস, ভিয়েনা এবং লোকার্নো চুক্তি সংযোজনের ফলে আন্তর্জাতিক স্তরে শ্রেণীবিন্যাসের পদ্ধতি অনুযায়ী ট্রেডমার্ক এবং নকশা পরীক্ষার জন্য ভারতের মেধাস্বত্ত্ব দপ্তরের সুবিধা হবে।
এর ফলে, ভারতীয় নকশা, বৈশিষ্ট্য এবং পণ্য আন্তর্জাতিক মানের শ্রেণীবিন্যাস পদ্ধতির সুযোগ গ্রহণের সুবিধা পাবে।
ভারতে মেধাস্বত্ত্ব সুরক্ষার প্রশ্নে বিদেশি বিনিয়োগকারীরা এই সংযোজনের ফলে প্রত্যয়ী হবেন।
এই চুক্তি অনুযায়ী পর্যালোচনা এবং পুনর্বিন্যাসের প্রক্রিয়ায় এই সংযোজন, সিদ্ধান্ত গ্রহণের ক্ষেত্রে সহায়ক হবে।
CG/CB/DM/…
