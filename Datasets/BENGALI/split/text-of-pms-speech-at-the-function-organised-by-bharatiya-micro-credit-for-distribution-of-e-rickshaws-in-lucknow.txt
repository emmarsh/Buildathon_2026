মঞ্চে উপস্থিত উত্তরপ্রদেশের রাজ্যপাল শ্রদ্ধেয় রাম নায়েকজি, লক্ষ্ণৌ-এর সাংসদ এবং স্বরাষ্ট্র মন্ত্রী শ্রদ্ধেয় রাজনাথ সিংজি, লক্ষ্ণৌ-এর বিধায়ক ভাই আশুতোষজি, মহানাগরিক শ্রদ্ধেয় দীনেশজি, মুদ্রা-র চেয়ারম্যান শিবাজি, আর আজকের এই সমারোহ যাদের ঘিরে আমার প্রিয় রিক্‌শাচালক, ভাই, বন্ধু এবং তাঁদের পরিবারের ভাই ও বোনেরা,
আমাদের সরকার একের পর এক জনমুখী পদক্ষেপ গ্রহণ করছে।
আর এত কম সময়ের মধ্যেই আজ গোটা বিশ্ব স্বীকার করে নিয়েছে যে বিশ্বের সর্বাধিক দ্রুতগতিতে এগিয়ে যাওয়া বড় অর্থনীতির দেশ হল ভারত।
আজ গোটা দুনিয়ায় আর্থিক মন্দা চলছে।
অনেক বড় বড় দেশ এই মন্দার শিকার।
এই কঠিন সময়ে একা ভারত সুদৃঢ় অর্থব্যবস্থা নিয়ে মাথা উঁচু করে দাঁড়িয়ে রয়েছে।
বিশ্বব্যাঙ্ক, আই এম এফ এবং বিশ্বের সকল রেটিং এজেন্সি সমস্বরে একটা কথা স্বীকার করে নিচ্ছে যে আগামীদিনে ভারতের অর্থ ব্যবস্থা আরও দ্রুতগতিতে এগিয়ে যাবে।
আমরা কিন্তু বিশ্বের সর্বাধিক দ্রুতগতিতে এগিয়ে যাওয়া অর্থনীতি হতে চাইনি।
আমাদের মূল উদ্দেশ্য হল দেশের গরিব মানুষের জীবনে পরিবর্তন আনা, দেশের নবীন প্রজন্মের মানুষদের কর্মসংস্থান, নবীন প্রজন্মকে নিজের পায়ে দাঁড় করানো যাতে তাঁরাই অন্যদের কর্মসংস্থান দিতে পারে।
আজ থেকে ৪০ বছর আগে আমাদের দেশের ব্যাঙ্কগুলি রাষ্ট্রায়ত্তকরণ হয়েছে।
এই রাষ্ট্রায়ত্তকরণের মূল উদ্দেশ্য ছিল দারিদ্র্য দূরীকরণ।
কিন্তু দুঃখের বিষয় যে, এই ৪০ বছরে দেশের কোন সরকার গরিব মানুষের জন্য ব্যাঙ্কের দরজা খুলে দিতে পারেনি।
আমাদের সরকার দেশের দরিদ্র থেকে দরিদ্রতম ব্যক্তির জন্য ব্যাঙ্কের দরজা খুলে দেওয়ার চেষ্টা করেছে।
‘প্রধানমন্ত্রী জন ধন যোজনা’ আন্দোলনের মাধ্যমে প্রায় ২০ কোটি মানুষের নতুন ব্যাঙ্ক অ্যাকাউন্ট খুলে তাদেরকে দেশের অর্থ ব্যবস্থার মুখ্য ধারার সঙ্গে যুক্ত করে নেওয়া হয়েছে।
এই সাফল্য দেখে গোটা দুনিয়া আশ্চর্য হয়েছে।
এই গরিব মানুষদের ব্যাঙ্ক অ্যাকাউন্ট খোলার যে খরচ তা ব্যাঙ্কগুলি নিজেরাই বহন করেছে।
ব্যাঙ্কে অ্যাকাউন্ট খোলার জন্য কোন গরিব মানুষকে ১ টাকাও দিতে হয়নি।
কিন্তু আমাদের দেশের এই গরিব মানুষদের সামর্থ্য দেখুন, তাদের মন কত বড় দেখুন, তারা ইতিমধ্যেই ঐ অ্যাকাউন্টগুলিতে প্রায় ৩০ হাজার কোটি টাকা জমা রেখেছেন।
এই মানুষরা যত সাধারণ কাজই করুন না কেন, নিজেদের রোজগার থেকে ১০০, ২০০ টাকা করে হলেও তাঁরা ব্যাঙ্কের অ্যাকাউন্টে জমা করেছেন।
আমরা একটি ‘প্রধানমন্ত্রী মুদ্রা যোজনা’ শুরু করেছি।
এর মাধ্যমে দেশের ক্ষুদ্র ব্যবসায়ীরা যাঁরা খবরের কাগজ বিক্রি করেন, দুধ বিক্রি করেন, চা-বিস্কুট বিক্রি করেন, ফুলের ব্যবসা করেন, মন্দিরের বাইরে প্রসাদ বিক্রি করেন, ধোপা, নাপিত – তাঁরা এর আগে কখনও ব্যাঙ্কে ঢোকার সাহস পাননি।
আমরা ‘প্রধানমন্ত্রী মুদ্রা যোজনা’র মাধ্যমে তাঁদেরকে কোনরকম গ্যারান্টি ছাড়াই ঋণদানের ব্যবস্থা করেছি যাতে তাঁরা নিজেদের ব্যবসা বড় করতে পারেন।
গত ৫-৬ মাসে এমনই প্রায় ২ কোটি মানুষকে আমরা ঋণদানের ব্যবস্থা করেছি।
কেউ ৫০ হাজার টাকা ঋণ নিয়েছেন, কেউ কেউ এমনকি ১০ লক্ষ টাকাও ঋণ নিয়েছেন।
এভাবে ব্যাঙ্কগুলি মোট ৮০ হাজার কোটি টাকা ঋণদান করেছে।
আমি নিশ্চিত, আগামীদিনে আপনারা এর সুফল টের পাবেন।
আজ আমরা ২,১০০ রিক্‌শাচালক, যারা ভাড়ায় রিক্‌শা চালাতেন, তাঁদের পরিবারকে আত্মনির্ভর করার পদক্ষেপ নিয়েছি।
২,১০০ রিক্‌শাচালক ভাই আজ নতুন রিক্‌শার মালিক হবেন।
তাঁদেরকে প্রতি মাসে যে সুদের টাকা গুনতে হত আজ থেকে তা আর গুনতে হবে না।
তাঁদেরকে মুদ্রা ব্যাঙ্কের মাধ্যমে ঋণ দেওয়া হয়েছে।
তাঁদের বিমা করে দেওয়া হয়েছে।
কেবল লক্ষ্ণৌ-তেই এই ই-রিক্‌শাগুলির ব্যাটারি রিচার্জিং-এর জন্যই ৪০-৪২টি সেন্টার চালু করা হয়েছে।
১০টি বড় সার্ভিস সেন্টার চালু করা হয়েছে।
প্রতিটি সার্ভিস সেন্টারে ৫-১২ জন লোকের কর্মসংস্থান হয়েছে।
এভাবেই এই ২,১০০ রিক্‌শাচালক ভাইকে নিজের পায়ে দাঁড়াতে সাহায্য করে সরকার আরও অনেকের কর্মসংস্থানের ব্যবস্থা করেছে।
যাঁরা আজ এই ই-রিক্‌শা পাবেন, তাঁদের কয়েকটি পরিবারের সঙ্গে কথা বলার সুযোগ আমি পেয়েছি।
তাঁদেরকে জিজ্ঞাসা করেছি, আগে কেমন চলত আর এখন কেমন করে চলবে বলে মনে হচ্ছে।
তাঁরা বলেছেন যে, তাঁরা এখন সংসার চালিয়ে যে টাকা বাঁচবে তা দিয়ে ছেলে-মেয়েদেরকে শিক্ষিত করে তুলবেন।
তাহলে দেখুন, জীবন কিভাবে পরিবর্তিত হয়।
আমরা চাই আমাদের ছেলে-মেয়েরা লেখাপড়া শিখে বড় হোক।
কেউ কেউ বলেছেন, তাঁরা প্রতিদিন ব্যাঙ্ক অ্যাকাউন্টে ৪০-৫০ টাকা করে জমা রাখতে পারবেন।
এই ই-রিক্‌শার সঙ্গে ‘প্রধানমন্ত্রী জীবন রক্ষা যোজনা’, ‘প্রধানমন্ত্রী জীবন জ্যোতি যোজনা’, ‘অটল পেনশন যোজনা’র মতো বিমা পরিকল্পনাগুলিকে যুক্ত করা হয়েছে।
এগুলিই হবে এই ই-রিক্‌শাচালক ভাইদের রক্ষাকবচ।
এঁদের প্রশিক্ষণের কাজ সম্পূর্ণ হয়েছে।
আজ এঁদেরকে ইউনিফর্ম দেওয়া হচ্ছে।
এভাবে লক্ষ্ণৌ-এর নাগরিক জীবনে একটি নতুন সংস্কৃতির সূচনা আজ হচ্ছে।
ভারত আগামীদিনে পর্যটনকে এগিয়ে নিয়ে যাওয়ার চেষ্টা করছে।
১০০টিরও বেশি দেশে ই-ভিসা দেওয়া হচ্ছে।
আগের তুলনায় অনেক বেশি সংখ্যায় বিদেশিরা এখন ভারতে আসতে শুরু করেছেন।
বিশ্বের যেকোন দেশের মানুষ ভারতে এলে সবার আগে কাদের সঙ্গে দেখা হবে ?
সবার আগে দেখা হবে গাড়ি চালকদের সঙ্গে।
অন্য যেকোন ভারতীয়ের সাক্ষাতের আগে এই গাড়ির চালকরা তাদের সঙ্গে যেমন ব্যবহার করবেন সেটাই তাঁদের মনে ভারত সম্পর্কে স্থায়ী ছাপ ফেলবে।
যদি তাঁরা পর্যটকদের সঙ্গে সৎ ও আন্তরিক ব্যবহার করেন তাহলে তাঁরা সারা জীবনেও ভারতকে ভুলতে পারবে না।
দেশের প্রধানমন্ত্রী যে কাজ করতে পারবে না, তা করার সামর্থ্য একজন রিক্‌শাচালকের রয়েছে।
কোটি কোটি টাকা খরচ করে বিজ্ঞাপন দিয়ে যে প্রভাব ফেলা সম্ভব নয় পর্যটকদের মনে একজন রিক্‌শাচালক সেই প্রভাব ফেলতে পারেন।
সেজন্য দেশের পর্যটনের উন্নতির স্বার্থে এই ই-রিক্‌শাচালকদের প্রশিক্ষণ এত গুরুত্বপূর্ণ।
তাঁদের প্রশিক্ষণ যত বেশি নীতি ও আদর্শভিত্তিক হবে, তাঁরা ততবেশি দেশের ‘ব্র্যান্ড অ্যাম্বাসেডার’ হয়ে উঠবেন।
কাজেই এটা নিছকই পায়ে চালানো রিক্‌শা থেকে ই-রিক্‌শায় উত্তোরণের রূপান্তর নয়।
এই পরিবর্তন বিশ্ব উষ্ণায়নকে মাথায় রেখে করা হয়েছে।
এই ই-রিক্‌শাগুলি পরিবেশ-বান্ধব হওয়ায় এগুলি বিশ্বকে উষ্ণায়ন থেকে রক্ষা করার পথে ইতিবাচক ভূমিকা পালন করবে।
বিশেষ করে, বিশ্বের অসংখ্য ছোট ছোট দ্বীপ দেশগুলি যাদের ওপর বিশ্ব উষ্ণায়ন সবার আগে প্রভাব ফেলবে, তাদেরকে আশু সঙ্কট থেকে রক্ষা করার পথে একটি গুরুত্বপূর্ণ পদক্ষেপ এই ই-রিক্‌শা।
অর্থাৎ, আধুনিক সকল বিষয়কে একসঙ্গে যুক্ত করে মানবতার স্বপক্ষে প্রতিটি পরিবর্তনকে ইতিবাচক করে তোলার প্রয়াস আমরা চালাচ্ছি।
এই ই-রিক্‌শা লক্ষ্ণৌ-এর নাগরিক জীবনে পরিবর্তন আনবে, ২ হাজারেরও বেশি পরিবারের আর্থিক উন্নয়ন হবে, শহরের আর্থিক গতিবিধি শক্তি পাবে।
এভাবে সাধারণ মানুষের জীবনে পরিবর্তন আসবে।
আমি সকল রিক্‌শাচালক ভাই ও তাঁদের পরিবারের সদস্যদের শুভেচ্ছা জানাই এবং আশা করি তাদের জীবনে আজকের দিনটি একটি শুভ সূচনা নিয়ে আসবে।
তাঁরা আর পেছনে ফিরে তাকাবেন না।
উন্নয়নের নতুন উচ্চতা পেরিয়ে যাবেন।
ছেলে-মেয়েদের লেখাপড়া শেখাবেন।
সুখ ও শান্তিতে জীবন অতিবাহিত করবেন।
প্রধানমন্ত্রী হওয়ার পর আজ প্রথমবার আমি লক্ষ্ণৌ আসার সুযোগ পেয়েছি।
আমি লক্ষ্ণৌবাসীদের অভিনন্দন জানাই।
আপনারা এমন একজন শ্রদ্ধেয় মানুষকে জনপ্রতিনিধি করে সংসদে পাঠিয়েছেন যিনি দেশের একজন শ্রেষ্ঠ স্বরাষ্ট্র মন্ত্রী হয়ে উঠেছেন।
সেজন্য আমি লক্ষ্ণৌবাসীদের আন্তরিক অভিনন্দন জানাই।
অসংখ্য কৃতজ্ঞতা জানাই।
অনেক অনেক ধন্যবাদ।
PG/SB/DM
