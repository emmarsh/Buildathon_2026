আর্ট অফ লিভিং ফাউন্ডেশন আয়োজিত মাদকমুক্ত ভারত গড়ে তোলার অভিযানে এক ভিডিও বার্তায় প্রধানমন্ত্রী শ্রী নরেন্দ্র মোদী বলেছেন, বিশ্ব স্বাস্থ্য সংস্থার হিসাব অনুযায়ী সারা বিশ্বে ৩ কোটিরও বেশি মানুষ মাদকাসক্ত।
এই প্রেক্ষিতে, দেশে মাদকাসক্তি নির্মূল করার অভিযানে শ্রীশ্রী রবিশঙ্কর এবং তাঁর সংস্থা ‘আর্ট অফ লিভিং ফাউন্ডেশন’ – এর নিরলস প্রয়াসকে প্রশংসা করেন শ্রী মোদী।
প্রসঙ্গত, তাঁর এই ভিডিও বার্তাটি আজ হিসারে গুরু জাম্বেশ্বর বিশ্ববিদ্যালয়ের একটি অনুষ্ঠানে সকলকে শোনানো হয়।
সামাজিক অবক্ষয়ের একটি উদাহরণ হিসাবে মাদকাসক্তিকে চিহ্নিত করে প্রধানমন্ত্রী বলেন, এটি অত্যন্ত উদ্বেগের বিষয় যে, ছাত্রছাত্রীরা ক্রমাগত নেশায় আসক্ত হয়ে পড়ছে।
তাঁর বক্তব্য অনুযায়ী, মাদক যে ‘স্টাইল স্টেটমেন্ট’ নয়, সে বিষয়ে যুবসমাজকে সচেতন হতে হবে।
প্রধানমন্ত্রী আরও বলেন, স্বাস্থ্য সমস্যা ছাড়াও পরিবারিক সমস্যা তৈরি করে মাদক।
দেশের নিরাপত্তাও বিঘ্নিত হয় এই মাদক ব্যবসার কারণেই।
মাদক ব্যবসা যে সন্ত্রাসবাদীদের ক্ষেত্রে একটি বড়সড় আয়ের সূত্র সেই বিষয়টিও আলোচনার মাধ্যমে জানান প্রধানমন্ত্রী।
তাঁর অভিমত, মাদক ব্যবসা থেকে উপার্জিত অর্থ অনেক সময়েই দেশের স্থিতিশীলতা নষ্ট করতে পারে।
এই প্রেক্ষিতে শ্রী মোদীর যুবসম্প্রদায়ের প্রতি বার্তা – ‘সে নো টু ড্রাগস্‌’।
তিনি একই সঙ্গে মাদকাসক্ত মানুষদের সুস্থ জীবনে ফিরিয়ে আনতে তরুণ সম্প্রদায়কে এগিয়ে আসার আহ্বান জানান।
এ প্রসঙ্গে প্রধানমন্ত্রী মাদকাসক্তি দূর করতে কেন্দ্রীয় সরকারের গৃহীত পদক্ষেপের উল্লেখ করেন।
তিনি মাদক চাহিদা কমাতে জাতীয় কর্মপরিকল্পনা সম্পর্কেও তিনি যুবসম্প্রদায়কে অবহিত করেন।
২০১৮’য় গৃহীত এই পরিকল্পনায় জনসচেতনতা বৃদ্ধি, ক্ষমতার সম্প্রসারণ, অরক্ষিত এলাকায় পুনর্বাসনের ব্যবস্থা করা বা বিশেষ মধ্যস্থতার ব্যবস্থা করা, যাতে মাদকের চাহিদা ২০২৩ সালের মধ্যে বহুলাংশে কমিয়ে আনা যায়, তার সংস্থান রয়েছে।
CG/SSS/SB
