উত্তরপ্রদেশের বালিয়ায় রবিবার ‘প্রধানমন্ত্রী উজ্জ্বলা যোজনা’র সূচনা করলেন প্রধানমন্ত্রী শ্রী নরেন্দ্র মোদী।
এই কর্মসূচির লক্ষ্য হল দারিদ্রসীমার নিচে বসবাসকারী পরিবারগুলির ৫ কোটি মহিলা সদস্যের নামে বিনামূল্যে এলপিজি সংযোগের সুবিধা পৌঁছে দেওয়া।
আগামী তিন বছরে এই লক্ষ্যমাত্রা পূরণ সম্ভব হবে বলে ঘোষণা করা হয়েছে।
রবিবার ছিল ১ মে, অর্থাৎ আন্তর্জাতিক শ্রম দিবস।
এই দিনটির স্মরণে প্রধানমন্ত্রী তাঁর ভাষণে বলেন যে বর্তমান শতাব্দীতে বিশ্বের সমস্ত শ্রমজীবী মানুষের লক্ষ্য হওয়া উচিত বিশ্ববাসীর মধ্যে ঐক্যসাধন।
দরিদ্র সাধারণ মানুষের কল্যাণ কেন্দ্রীয় সরকারের প্রাথমিক লক্ষ্য ও উদ্দেশ্য বলে বর্ণনা করেন শ্রী নরেন্দ্র মোদী।
গত দু’বছরে শ্রমিকদের কল্যাণে কেন্দ্রীয় সরকার গৃহীত বিভিন্ন উদ্যোগ ও পদক্ষেপের কথাও উল্লেখ করেন তিনি।
প্রসঙ্গত, ‘শ্রম সুবিধা’ পোর্টালটির কথা তুলে ধরেন প্রধানমন্ত্রী তাঁর ভাষণে।
একইসঙ্গে শ্রমিকদের পরিচয়পত্র দেওয়ার কর্মসূচির কথাও উঠে আসে তাঁর বক্তব্যে।
ভারতের বিপ্লবী তথা স্বাধীনতা সংগ্রামী মঙ্গল পাণ্ডের প্রতি শ্রদ্ধা জানিয়ে প্রধানমন্ত্রী বলেন, বালিয়া এই মহান বিপ্লবীর স্মৃতিধন্য।
বহু দশক ধরে উত্তরপ্রদেশের পূর্বাঞ্চল উন্নয়নের সুযোগ থেকে বঞ্চিত ছিল।
কিন্তু বর্তমানে এই অঞ্চলের সঙ্গে যোগাযোগের সুযোগ আরও উন্নততর করে তোলা হচ্ছে।
প্রধানমন্ত্রী বলেন, উত্তরপ্রদেশের কল্যাণে প্রচুর সহায়সম্পদের যোগান দেওয়া হয়েছে কেন্দ্রের পক্ষ থেকে।
গ্রামীণ বৈদ্যুতিকরণের কাজেও হয়েছে ব্যাপক অগ্রগতি।
দারিদ্র্যের বিরুদ্ধে সংগ্রামে শক্তি সঞ্চয়ের লক্ষ্যে উন্নয়নের সুফল পূর্ব ভারতে পৌঁছে দেওয়া প্রয়োজন বলে মত প্রকাশ করেন শ্রী নরেন্দ্র মোদী।
প্রধানমন্ত্রী বলেন, নির্বাচনী ফলাফলের দিকে লক্ষ্য না রেখে দরিদ্র মানুষের কল্যাণেই কর্মসূচি স্থির করা প্রয়োজন।
‘প্রধানমন্ত্রী উজ্জ্বলা যোজনা’র আওতায় দরিদ্র সাধারণ মানুষ বিশেষত, মহিলারা বিশেষভাবে উপকৃত হবেন বলে উল্লেখ করেন তিনি।
PG/SKD/DM/S
