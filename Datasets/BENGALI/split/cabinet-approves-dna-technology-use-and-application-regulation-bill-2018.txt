ডিএনএ প্রযুক্তি (প্রয়োগ ও ব্যবহার) নিয়ন্ত্রণ বিল, ২০১৮ আজ অনুমোদিত হ’ল প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার বৈঠকে।
এই বিলটি প্রণয়ন ও তা আইনে রূপান্তরিত করার মূল উদ্দেশ্য হ’ল বিচারের রায়দান ব্যবস্থাকে আরও সুচারু করতে ডিএনএ-ভিত্তিক ফরেন্সিক প্রযুক্তির প্রয়োগ বৃদ্ধি করা।
অপরাধমূলক ঘটনার সমাধান ও নিষ্পত্তির ক্ষেত্রে ডিএনএ প্রযুক্তির উপযোগিতা ও কার্যকারিতা বিশ্বের সর্বত্রই স্বীকৃতিলাভ করেছে।
সংশ্লিষ্ট বিলটি আইনে পরিণত হলে ডিএনএ সম্পর্কিত গবেষণাগারগুলিকে বাধ্যতামূলকভাবে নিয়ন্ত্রণ বিধির আওতায় নিয়ে আসা সম্ভব হবে।
এর সুবাদে ডিএনএ পরীক্ষার ফলাফলের নির্ভরযোগ্যতা সম্পর্কে সরকারিভাবে আশ্বাসও দেওয়া যাবে।
শুধু তাই নয়, এ সম্পর্কিত যাবতীয় খুঁটিনাটির অপব্যবহার ও নষ্ট হয়ে যাওয়ার হাত থেকেও বাঁচানো যাবে।
ফলে সুরক্ষিত থাকবে নাগরিকদের গোপনীয়তার অধিকার।
ডিএনএ নিয়ন্ত্রণ বিধি কার্যকর হলে একদিকে যেমন অপরাধমূলক ঘটনার বিচার প্রক্রিয়া দ্রুততার সঙ্গে সম্পূর্ণ হবে, অন্যদিকে তেমনই প্রকৃত অপরাধীদের আরও ভালোভাবে চিহ্নিত করা যাবে।
অপরাধমূলক ঘটনার সূত্রে কোনও ব্যক্তি নিখোঁজ বা বেপাত্তা হয়ে গেলে তার সঙ্গে সনাক্তকরণ না হওয়া মৃতদেহের মিল বা অমিল আরও ভালোভাবে খুঁজে পাওয়াও সম্ভব হবে।
কোনও বড় ধরণের দুর্ঘটনা বা বিপর্যয়ের মুহূর্তে নিহত ব্যক্তিদের প্রকৃত পরিচয় সম্পর্কেও নিশ্চিত হওয়া যাবে সঠিক ও নিয়ন্ত্রিত ডিএনএ পরীক্ষার মাধ্যমে।
CG/SKD/SB
