বিজ্ঞান ও প্রযুক্তি ক্ষেত্রে সহযোগিতা প্রসারের লক্ষ্যে ভারত ও ইউরোপীয় ইউনিয়নের মধ্যে সম্পাদিত যে চুক্তিটি আরও পাঁচ বছরের জন্য পুনর্নবীকরণ করা হয়েছে সে সম্পর্কে সম্যকভাবে অবহিত করা হয় প্রধানমন্ত্রী শ্রী নরেন্দ্র মোদীকে বুধবার অনুষ্ঠিত কেন্দ্রীয় মন্ত্রিসভার বৈঠকে।
পুনরায় সম্পাদিত এই চুক্তিটি কার্যকর হয়েছে ১৭ মে, ২০১৫ থেকে।
এর মেয়াদ ২০২০ সাল পর্যন্ত।
চুক্তিটির আওতায় আর্থ-সামাজিক উন্নয়ন প্রচেষ্টার একটি হাতিয়ার তথা চালিকাশক্তি রূপে গবেষণা ও উন্নয়নের ওপর বিশেষ জোর দেওয়ার সিদ্ধান্ত নিয়েছে ভারত ও ইউরোপীয় ইউনিয়ন।
পুনঃসম্পাদিত এই চুক্তিটির উদ্দেশ্য হল – সাধারণ স্বার্থ সংশ্লিষ্ট বিজ্ঞান ও প্রযুক্তি ক্ষেত্রে গবেষণা ও উন্নয়ন প্রচেষ্টাকে পারস্পরিক সহযোগিতা প্রসারের মধ্য দিয়ে আরও জোরদার করে তোলা।
ইউরোপীয় ইউনিয়নভুক্ত বিভিন্ন সদস্য রাষ্ট্র এবং ভারতের গবেষণা প্রতিষ্ঠানগুলি এই কাজে সক্রিয়ভাবে যুক্ত থাকবে।
চুক্তি রূপায়ণে বিনিয়োগের ক্ষেত্রেও অংশীদারিত্বের ভূমিকা পালন করবে ভারত ও ইউরোপীয় ইউনিয়ন।
চুক্তির আওতায় সহযোগিতা প্রসারের ক্ষেত্রগুলি হল – যৌথ গবেষণা ও উন্নয়ন প্রকল্প, বিজ্ঞানী ও বিশেষজ্ঞ বিনিময় কর্মসূচি, উন্নত গবেষণা সংক্রান্ত সুযোগ-সুবিধা বিনিময়, যৌথ উদ্যোগে আলোচনাসভা, আলোচনাচক্র ও কর্মশালার আয়োজন, বিজ্ঞান, প্রযুক্তি ও উদ্ভাবন সম্পর্কিত নীতি বিনিময়, গবেষণা ও উন্নয়ন প্রকল্পগুলির কার্যসূচি স্থির করা ইত্যাদি।
চুক্তি রূপায়ণের বিষয়টি সামগ্রিকভাবে পর্যালোচনা ও দেখভাল করবে ভারত সরকারের তথ্য ও প্রযুক্তি দপ্তর এবং ইউরোপীয় কমিশনের গবেষণা ও উদ্ভাবন দপ্তর।
উল্লেখ্য, ভারত ও ইউরোপীয় ইউনিয়নের মধ্যে চুক্তিটি প্রথমবার স্বাক্ষরিত হয় ২০০১ সালের নভেম্বর মাসে।
প্রাথমিকভাবে তার কার্যকালের মেয়াদ ছিল ২০১৫ সালের মে মাস পর্যন্ত।
পরে, পুনর্নবীকরণের মাধ্যমে চুক্তিটির মেয়াদ বাড়ানো হয়েছে ২০২০ সাল পর্যন্ত।
PG/SKD/SB/S
