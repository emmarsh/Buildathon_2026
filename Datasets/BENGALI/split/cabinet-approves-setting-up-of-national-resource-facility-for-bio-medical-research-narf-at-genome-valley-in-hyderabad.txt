হায়দরাবাদে জৈব-চিকিৎসা গবেষণা সংক্রান্ত জাতীয় সহায়সম্পদ প্রতিষ্ঠান গড়ে তোলার প্রস্তাবটিতে অনুমোদন দিয়েছে কেন্দ্রীয় মন্ত্রিসভা।
প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার বৈঠকে আজ কেন্দ্রীয় স্বাস্থ্য ও পরিবারকল্যাণ মন্ত্রকের স্বাস্থ্য গবেষণা দপ্তরের এই প্রস্তাবে সম্মতি দেওয়া হয়।
এই প্রকল্প গড়ে তুলতে ব্যয় ধরা হয়েছে ৩৩৮ কোটি ৫৮ লক্ষ টাকা।
২০১৮-১৯ সাল নাগাদ প্রতিষ্ঠানটির কাজকর্ম শুরু হয়ে যাবে বলে আশা করা হচ্ছে।
এই প্রতিষ্ঠান গড়ে তোলার দায়িত্ব জাতীয় চিকিৎসা গবেষণা পরিষদ অর্থাৎ, আই সি এম আর-এর।
প্রস্তাবিত এই সংস্থাটিকে প্রাণী প্রজনন ও সংরক্ষণের জন্য বিশ্বমানের করে তোলা হবে।
এখানে থাকবে উন্নতমানের গবেষণা কেন্দ্র এবং অত্যাধুনিক প্রযুক্তি সংক্রান্ত সুযোগসুবিধা।
দেশে জৈব-চিকিৎসার গবেষণা ও উন্নয়নে এই প্রতিষ্ঠানটি যথেষ্ট অবদানের সাক্ষর রাখবে বলে প্রস্তাবে উল্লেখ করা হয়েছে।
জৈব-চিকিৎসার গবেষণা ক্ষেত্রে সংশ্লিষ্ট কর্মীদের প্রশিক্ষণদানের সুযোগসুবিধাও থাকবে এই বিশেষ প্রতিষ্ঠানটিতে।
হায়দরাবাদের জেনোম ভ্যালিতে এই প্রতিষ্ঠান গড়ে তুলতে রাজ্য সরকার আই সি এম আর-কে বিনামূল্যে ১০২.৬৯ একর জমির ব্যবস্থা করে দিয়েছে।
PG/SKD/DM/
