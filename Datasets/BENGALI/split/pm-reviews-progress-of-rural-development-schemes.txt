গ্রামোন্নয়ন কর্মসূচিগুলির অগ্রগতি সোমবার খতিয়ে দেখলেন প্রধানমন্ত্রী শ্রী নরেন্দ্র মোদী।
নিতি আয়োগের পক্ষ থেকে ‘প্রধানমন্ত্রী গ্রাম সড়ক যোজনা’ এবং ‘দীনদয়াল অন্ত্যোদয় যোজনা’র অগ্রগতি সম্পর্কে সমীক্ষা ও প্রতিবেদন পেশ করা হয় প্রধানমন্ত্রীর কাছে।
সমীক্ষা ও প্রতিবেদন অনুযায়ী, ২০১৫-১৬ অর্থ বছরে প্রতিদিন গড়ে ৯১ কিলোমিটার গ্রামীণ সড়ক নির্মাণ করা হয়েছে।
সংশ্লিষ্ট বছরটিতে মোট ৩০,৫০০ কিলোমিটার গ্রামীণ সড়ক নির্মাণের কাজ সম্পূর্ণ হয়েছে।
ঐ বছর ৬,৫০০টি গ্রামকে যুক্ত করা হয়েছে এই গ্রামীণ সড়কগুলির সঙ্গে।
প্রধানমন্ত্রী গ্রাম সড়ক যোজনা রূপায়ণে শ্রেষ্ঠ উদ্ভাবনী ব্যবস্থার আশ্রয় গ্রহণ করা হয়েছে বলে অবহিত করা হয় শ্রী মোদীকে।
গ্রামীণ সড়ক নির্মাণের কাজে গতি আনতেই এই ব্যবস্থা গ্রহণ করা হয়।
ব্যবস্থাগুলির মধ্যে রয়েছে – পরিকল্পনা ও নজরদারির কাজে জি.আই.এস.এবং স্পেস ইমেজারির ব্যবহার।
সড়ক নির্মাণের কাজে স্তর বিন্যাসের কাজটিকে ন্যূনতম পর্যায়ে রাখার ফলে ব্যয়সাশ্রয়ও সম্ভব হয়েছে।
‘মেরি সড়ক’ – এই অ্যাপ্লিকেশনটির মাধ্যমে গ্রামীণ সড়ক নির্মাণের ক্ষেত্রে নাগরিকদের ক্ষোভ ও অভিযোগ নিরসনেরও ব্যবস্থা করা হয়েছে।
প্রধানমন্ত্রী গ্রাম সড়ক যোজনার আওতায় সড়ক নির্মাণের গুণগত মানে যাতে কোনরকম ঘাটতি না থাকে তা নিশ্চিত করার নির্দেশ দিয়েছেন প্রধানমন্ত্রী।
তিনি বলেছেন, প্রকল্পের মাল-মশলা সংগ্রহের সময় থেকেই গুণগত মানের বিষয়টি নিয়ন্ত্রণ করা প্রয়োজন।
সড়ক নির্মাণ পর্যায়ে এবং তার রক্ষণাবেক্ষণের ক্ষেত্রেও গুণগত মান অটুট ও অক্ষুণ্ণ রাখার নির্দেশ দিয়েছেন প্রধানমন্ত্রী।
ধারাবাহিক জীবিকার্জনের ব্যবস্থার মাধ্যমে দারিদ্র্য দূরীকরণ ‘দীনদয়াল অন্ত্যোদয় যোজনা’র লক্ষ্য ও উদ্দেশ্য।
দেশের ৩ কোটি পরিবারকে স্বনির্ভর গোষ্ঠীর সঙ্গে যুক্ত করা হয়েছে বলে প্রধানমন্ত্রীকে অবহিত করা হয়।
আধারের সাহায্যে স্বনির্ভর গোষ্ঠীগুলিকে দেওয়া ঋণ সহায়তার ওপর বিশেষভাবে লক্ষ্য রাখার নির্দেশ দেওয়া হয়েছে সংশ্লিষ্ট কর্তৃপক্ষকে।
এই কর্মসূচিকে সফল করে তুলতে ঋণ সহায়তা যাতে যোগ্য প্রার্থীদের কাছে পৌঁছয় তা নিশ্চিত করার বিষয়টিতে জোর দিয়েছেন শ্রী নরেন্দ্র মোদী।
PG/SKD/DM/S
