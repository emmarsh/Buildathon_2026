পরিকল্পনার লক্ষ্য ভারতে বিপর্যয় প্রতিরোধী ব্যবস্থা গড়ে তোলা এবং প্রাণ ও সম্পত্তিহানির ঝুঁকি কমানো
বিপর্যয় মোকাবিলা সম্পর্কিত জাতীয় পরিকল্পনাটি আজ এখানে প্রকাশ করলেন প্রধানমন্ত্রী শ্রী নরেন্দ্র মোদী।
দেশে এটি-ই হল বিপর্যয় মোকাবিলা সম্পর্কিত প্রথম জাতীয় পরিকল্পনা।
পরিকল্পনার মূল লক্ষ্য হল – ভারত’কে বিপর্যয় প্রতিরোধী একটি দেশ হিসেবে গড়ে তোলা।
এর ফলে, প্রাণ ও সম্পত্তিহানির ঘটনা তাৎপর্যপূর্ণভাবে অনেক হ্রাস পাবে।
জাতীয় বিপর্যয় মোকাবিলা পরিকল্পনাটি ‘সেন্ডাই কাঠামো’র চারটি অগ্রাধিকারের বিষয়ের ওপর ভিত্তি করে রচনা করা হয়েছে।
এই বিষয়গুলি হল – বিপর্যয়ের ঝুঁকি সম্পর্কে অনুমান ও উপলব্ধি করা, ঝুঁকির মোকাবিলায় প্রশাসনিক ব্যবস্থাকে আরও উন্নত করে তোলা, বিপর্যয়ের ঝুঁকি কমাতে কাঠামো এবং কাঠামো বহির্ভূতভাবে বিনিয়োগের পরিমাণ বাড়ানো এবং বিপর্যয় মোকাবিলায় প্রস্তুত থাকা।
আগাম সতর্কতা এবং বিপর্যয়ের পরে পরেই পুনর্গঠন ও পুনর্নিমাণের ওপরও জোর দেওয়া হয়েছে এই পরিকল্পনাটিতে।
পরিকল্পনার প্রধান প্রধান বৈশিষ্ট্য
প্রতিরোধ, ঝুঁকি কমানো, বিপর্যয়ের মোকাবিলায় তৎপরতা বৃদ্ধি এবং উদ্ধার, ত্রাণ ও পুনর্গঠন সহ সবকটি বিষয়েই বিশেষভাবে নজর দেওয়া হয়েছে এই জাতীয় পরিকল্পনাটিতে।
সরকারের সমস্ত দপ্তর ও সংস্থাকে এই কাজে একত্রিত ও জোটবদ্ধ করে তোলার কথাও বলা হয়েছে।
পঞ্চায়েত ও পৌরসভা সহ সরকারি সবকটি পর্যায়ে দায়িত্ব ও ভূমিকার কথা সুস্পষ্টভাবে উল্লেখ করা হয়েছে জাতীয়
বিপর্যয় মোকাবিলা পরিকল্পনাটিতে।
বিশেষভাবে দৃষ্টি দেওয়া হয়েছে আঞ্চলিক স্তরে।
কারণ, এর ফলে, বিপর্যয় মোকাবিলা ছাড়াও উন্নয়ন পরিকল্পনা গড়ে তোলার কাজে তা বিশেষভাবে সাহায্য করবে।
জাতীয় পরিকল্পনাটির ছক এমনভাবে তৈরি করা হয়েছে, যাতে বিপর্যয়ের প্রতিটি স্তরেই তৎপরতার সঙ্গে প্রয়োজনীয় ব্যবস্থা গ্রহণ করা সম্ভব।
সতর্কবার্তা, তথ্যের যোগান ও বিনিময়, চিকিৎসা ও পরিচর্যা, জ্বালানি, পরিবহণ, অনুসন্ধান ও উদ্ধারকাজ, বিপন্নদের অন্যত্র স্থানান্তর সহ সবকটি ক্ষেত্রেই প্রয়োজনীয় তৎপরতার দিকে লক্ষ্য রাখা হয়েছে এই জাতীয় পরিকল্পনাটিতে।
বিপর্যয় মোকাবিলার সঙ্গে যুক্ত সবকটি সংস্থারই বিশেষ সুবিধা হবে এগুলি যথাযথভাবে অনুসরণ করার ক্ষেত্রে।
পুনরুদ্ধার ও পুনর্গঠন সম্পর্কিত একটি সাধারণ কাঠামোও তৈরি করা হয়েছে এই পরিকল্পনায়, যাতে পরিস্থিতি যাচাই করে পুনরুদ্ধার ও পুনর্গঠনের কাজকে উন্নততর করে তোলা যায়।
বিপর্যয় প্রতিরোধে সমাজের সকল স্তরের মানুষকে প্রস্তুত করে তুলতে তথ্য, শিক্ষা ও যোগাযোগ সম্পর্কিত কাজকর্মের ওপর বিশেষ গুরুত্ব দেওয়া হয়েছে।
জাতীয় বিপর্যয় মোকাবিলা পরিকল্পনাটি প্রকাশকালে অনুষ্ঠানে অন্যান্যদের মধ্যে উপস্থিত ছিলেন কেন্দ্রীয় স্বরাষ্ট্র মন্ত্রী শ্রী রাজনাথ সিং, স্বরাষ্ট্র প্রতিমন্ত্রী শ্রী কিরেণ রিজিজু এবং প্রধানমন্ত্রীর দপ্তর, স্বরাষ্ট্র মন্ত্রক ও জাতীয় বিপর্যয় মোকাবিলা কর্তৃপক্ষের পদস্থ আধিকারিকরা।
PG/SKD/SB/S
