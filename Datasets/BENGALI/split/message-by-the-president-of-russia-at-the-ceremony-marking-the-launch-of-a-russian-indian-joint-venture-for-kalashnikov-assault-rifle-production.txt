প্রিয় বন্ধুরা!
কালাশনিকভ অ্যাসল্ট রাইফেল উৎপাদনের জন্য রাশিয়া-ভারত উদ্যোগের সূচনা অনুষ্ঠানে আমি আপনাদের স্বাগত জানাই।
রাশিয়া ও ভারতের মধ্যে বিশেষ ও সুবিধাসম্পন্ন কৌশলগত অংশীদারিত্বের গুরুত্বপূর্ণ ক্ষেত্রগুলিতে সামরিক ও প্রযুক্তিগত সহযোগিতার এক ঐতিহ্য রয়েছে।
সাত দশকেরও বেশি সময় ধরে আমরা ভারতকে বিশ্বাসযোগ্য ও উচ্চ গুণমানসম্পন্ন অস্ত্রশস্ত্র তথা সাজসরঞ্জাম সরবরাহ করে আসছি।
আমাদের দেশের সহায়তায় ভারতে ১৭০টিরও বেশি সামরিক ও শিল্প সংস্থা গড়ে উঠেছে।
রাশিয়া-ভারত নতুন এই যৌথ উদ্যোগের ফলে সর্বাধুনিক ২০০ সিরিজের বিশ্বখ্যাত কালাশনিকভ অ্যাসল্ট রাইফেল তৈরি হবে।
ঘটনা প্রবাহে স্থানীয় ভিত্তিতেই এর উৎপাদন হতে চলেছে।
এই উদ্যোগের ফলে ভারতের প্রতিরক্ষা শিল্পক্ষেত্রে জাতীয় নিরাপত্তা সংস্থাগুলির চাহিদা পূরণ করা সম্ভব হবে।
সেইসঙ্গে, রাশিয়ার আধুনিক প্রযুক্তির ওপর নির্ভর করে ছোট মাপের অস্ত্রশস্ত্রও তৈরি হবে।
আমি আপনাদের স্মরণ করিয়ে দিতে চাই যে, গত অক্টোবরে আমার সরকারি ভারত সফরের সময় আমি এবং আমার বন্ধু শ্রী মোদী, এ দেশে কালাশনিকভ উৎপাদনের লক্ষ্যে সহমতে পৌঁছাই।
অত্যন্ত স্বল্প সময়ে সংশ্লিষ্ট ক্ষেত্রে আন্তঃসরকারি চুক্তিগুলির রূপরেখা তৈরি ও তা স্বাক্ষরের কাজ সম্পন্ন হয়।
এ প্রসঙ্গে আমি রাশিয়া ও ভারতের বিশেষজ্ঞদের ভূমিকার জন্য কৃতজ্ঞতা জানাতে চাই।
একইসঙ্গে, এই যৌথ উদ্যোগটিকে দ্রুত বাস্তবায়িত করতে যাঁরা অবদান রেখেছেন, তাঁদেরকেও কৃতজ্ঞতা জানাতে চাই।
আমি নিশ্চিত, নতুন এই উদ্যোগ ভারতের প্রতিরক্ষা ক্ষেত্রের প্রভূত সম্ভাবনাকে আরও জোরদার করবে, জাতীয় অর্থনীতিতে বিজ্ঞান ও শিল্প ভিত্তির বিকাশকে আরও ত্বরান্বিত করবে, সুদক্ষ কর্মীবাহিনীর জন্য নতুন কর্মসংস্থান সৃষ্টিতে গুরুত্বপূর্ণ ভূমিকা নেবে, সেইসঙ্গে পেশাদারী শিক্ষা তথা কর্মী প্রশিক্ষণের কাজকর্মকেও ত্বরান্বিত করবে।
এই উদ্যোগ আমাদের দুই দেশের মধ্যে মৈত্রী ও গঠনমূলক সহযোগিতার আরও একটি নিদর্শন হয়ে উঠবে।
আমি আপনাদের সাফল্য ও শুভেচ্ছা কামনা করি।
