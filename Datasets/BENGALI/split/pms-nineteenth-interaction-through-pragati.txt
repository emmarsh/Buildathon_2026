‘প্রগতি’র মঞ্চে ১৯তম পর্যালোচনা বৈঠকে আজ নেতৃত্ব দিলেন প্রধানমন্ত্রী শ্রী নরেন্দ্র মোদী।
ডাক পরিষেবা সম্পর্কিত বিভিন্ন অভিযোগের নিষ্পত্তিতে গৃহীত ব্যবস্থা সম্পর্কে খোঁজখবর নেন তিনি।
ডাক পরিষেবার গুরুত্ব যে আবার বৃদ্ধি পেতে চলেছে সে কথারও উল্লেখ করেন প্রধানমন্ত্রী।
ডাক পরিষেবায় ত্রুটি বা গাফিলতির জন্য দায়ী আধিকারিকদের বিরুদ্ধে কি ব্যবস্থা নেওয়া হয়েছে সে সম্পর্কে খোঁজে নেওয়ার পাশাপাশি, কাজের ধারা ও পদ্ধতির ক্ষেত্রে কি ধরনের পরিবর্তন ঘটানো হয়েছে সে সম্পর্কেও জানতে চান তিনি।
মানবসম্পদের পরিচালন ও ব্যবস্থাপনা, পরিকাঠামোর প্রসার ইত্যাদির ওপর জোর দেন প্রধানমন্ত্রী।
ডাক দপ্তরকে আরও শক্তিশালী করে তুলতে কাজকর্মের পদ্ধতিগত উন্নয়নেরও সুপারিশ করেন তিনি।
রেল, সড়ক এবং বিদ্যুৎ ক্ষেত্রের গুরুত্বপূর্ণ পরিকাঠামো প্রকল্পগুলির অগ্রগতিও এদিন খতিয়ে দেখেন প্রধানমন্ত্রী।
বিশেষ করে, হিমাচল প্রদেশ, হরিয়ানা, উত্তরাখণ্ড, উত্তরপ্রদেশ, অন্ধ্রপ্রদেশ, কর্ণাটক, তামিলনাড়ু, ওড়িশা, মধ্যপ্রদেশ এবং মহারাষ্ট্রে যে সমস্ত প্রকল্প ও কর্মসূচি রূপায়ণের কাজ চলছে, সে সম্পর্কে বিস্তারিতভাবে তথ্য চেয়ে পাঠান তিনি।
অপরাধ এবং অপরাধীদের চিহ্নিত করার ব্যবস্থা ও নেটওয়ার্ক সম্পর্কেও বিশেষভাবে খোঁজখবর নেন শ্রী নরেন্দ্র মোদী।
এই নেটওয়ার্কটিকে সর্বোচ্চ গুরুত্ব ও অগ্রাধিকার দেওয়ার জন্য তিনি আর্জি জানান রাজ্যগুলির প্রতি।
প্রধানমন্ত্রী বলেন, আইন ও শৃঙ্খলার স্বার্থে এবং অপরাধীদের বিচারের কাঠগড়ায় নিয়ে আসতে এই নেটওয়ার্কের সর্বোচ্চ ব্যবহার সম্ভব করে তোলার পাশাপাশি তার কার্যকারিতার সুফলগুলি কাজে লাগানো প্রয়োজন।
PG/SKD/DM/
