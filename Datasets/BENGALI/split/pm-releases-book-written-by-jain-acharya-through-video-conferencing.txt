জৈন আচার্য রত্নসুন্দরসুরিশ্বরজি মহারাজের “মারু ভারত সারু ভারত”, অর্থাৎ, “আমার ভারত মহান ভারত” গ্রন্থটি ভিডিও কনফারেন্সের মাধ্যমে আনুষ্ঠানিকভাবে প্রকাশ করলেন প্রধানমন্ত্রী শ্রী নরেন্দ্র মোদী।
মুম্বাইয়ে রত্নত্রয়ী ট্রাস্টের সাহিত্য সৎকার সমিতি আয়োজিত এই গ্রন্থ প্রকাশ অনুষ্ঠানে ভাষণদানকালে আচার্য রত্নসুন্দরসুরিশ্বরজি মহারাজের গ্রন্থাবলীর ভূয়সী প্রশংসা করে প্রধানমন্ত্রী বলেন, ৩০০ গ্রন্থ রচনা করা কম কৃতিত্বের নয়।
মহারাজ সাহেবের বিভিন্ন লেখায় জীবনের অনেকগুলি দিকই প্রতিফলিত হয়েছে।
গ্রন্থগুলির মধ্য দিয়ে ধ্বনিত হয়েছে তাঁর ‘দিব্য বাণী’ যার মধ্য দিয়ে সমাজকে কিছু ফিরিয়ে দেওয়ার আকুতি জানানো হয়েছে মানুষের কাছে।
প্রধানমন্ত্রী বলেন, রাষ্ট্র ধর্ম সর্বদাই সকল ধর্মের ওপরে।
ভারতের ঐতিহ্যই হল বহু মুনি-ঋষির একত্র সমাবেশ যাঁরা জাতি গঠনে সমাজকে নেতৃত্বদান করেছেন।
মুনি-ঋষিদের এই ভূমিকার প্রতি কৃতজ্ঞতা জানিয়ে প্রধানমন্ত্রী দেশের জনসাধারণকে আহ্বান জানান দারিদ্র্য নির্মূলকরণ ও পরিচ্ছন্ন ভারত গড়ে তোলার লক্ষ্যে সামিল হওয়ার জন্য।
এক শক্তিশালী ও সচল জাতি গঠনের সঙ্কল্প নিয়ে কোটি কোটি যুবসাধারণের অন্তর্নিহিত শক্তির মধ্যে সমন্বয় ঘটানোর কাজে উদ্যোগী হতেও আর্জি জানান তিনি।
প্রধানমন্ত্রী বলেন, ভারত কখনোই সাম্প্রদায়িকতাকে প্রশ্রয় দেয়নি বরং, মানবকল্যাণে আধ্যাত্মিকতার বাণীই প্রচার করে এসেছে।
“আধ্যাত্মিকতার মাধ্যমেই প্রতিটি সমস্যার সমাধান সম্ভব বলে আমরা বিশ্বাস করি।”
নয়াদিল্লি থেকে ভিডিও কনফারেন্সের মাধ্যমে এই অনুষ্ঠানে ভাষণ দেওয়ার জন্য প্রধানমন্ত্রীকে ধন্যবাদ জানিয়ে আচার্য রত্নসুন্দরসুরিশ্বরজি মহারাজ বলেন, “পরিবারগুলি ধন্য মূল্যবোধে এবং দেশ ধন্য তার সাংস্কৃতিক ঐতিহ্যে।”
PG/SKD/DM…..11th January, 2016
