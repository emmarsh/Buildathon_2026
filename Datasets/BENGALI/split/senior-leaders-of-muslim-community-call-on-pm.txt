নয়াদিল্লি, ৬ এপ্রিল, ২০১৫ আজ সারা ভারতের বিভিন্ন স্থান থেকে মুসলমান সম্প্রদায়ের বরিষ্ঠ নেতারা প্রধানমন্ত্রী শ্রী নরেন্দ্র মোদীর সঙ্গে দেখা করে প্রধানমন্ত্রীর কাছে তাঁদের ভাবনাচিন্তার বিষয়গুলি প্রকাশ করেন।
প্রতিনিধিদলের অন্যান্যদের মধ্যে ছিলেন আজমের শরিফের সৈয়দ সুলতান উল-হাসান চিস্তি মিসবাহি, বারাণসীর কাজী হজরত গুলাম ইয়াসিন সাহেব, নাগপুরস্থিত ইমাম তাঞ্জিমের জাতীয় সভাপতি মহম্মদ হামিদ, উত্তরপ্রদেশের দরগা বারেলভি শরিফের আল্লাখা তসলিম রাজা সাহেব, রাজস্থানের নাগোরি শরিফ দরগার মৌলানা আবু বকর বাসানি, চেন্নাইয়ের তাজপুরা শরিফের সৈয়দ আলি আকবর, মধ্যপ্রদেশের তাঞ্জিম বালাঘাটের ইমাম হাজি আব্দুল হাফিজ খাঁ।
দৃঢ় গোঁড়ামির ধারা ও সন্ত্রাসবাদের হুমকির বিষয়ে তাঁদের আশঙ্কা প্রকাশ করেন নেতারা।
সমস্যা সমাধানের জন্য আরও বেশি ঐক্যবদ্ধতা ও মিলিত প্রয়াসের প্রয়োজনীয়তার ওপর তাঁরা গুরুত্ব আরোপ করেন।
মুসলমান সম্প্রদায়ের ধর্মীয় স্থান, মসজিদ ও মাদ্রাসার সম্পত্তিগুলির বিষয়ে প্রতিনিধিদল প্রধানমন্ত্রীকে অবগত করেন।
মুসলমান যুব সম্প্রদায়কে বিভিন্ন ক্ষেত্রে আরও ভালো সুযোগ দেওয়া, বিশেষ করে শিক্ষা ক্ষেত্রের সুযোগসুবিধা প্রদানের বিষয়ে নেতারা সরকারের সহায়তা চেয়েছেন।
প্রধানমন্ত্রী প্রতিনিধিদলের কথা মনোযোগ দিয়ে শোনেন।
মুসলমান সমাজের সকলের অভাব-অভিযোগ দূর করতে পূর্ণ সহায়তার আশ্বাস দেন প্রধানমন্ত্রী।
মুসলমান যুব সম্প্রদায়কে ক্ষমতাদান করার বিষয়টির ওপর শ্রী মোদী গুরুত্ব আরোপ করেন যাতে তারা দেশ গঠনে বড় ভূমিকা পালন করতে পারেন।
বিশেষভাবে ধর্মীয় স্থান, মসজিদ ও মাদ্রাসাগুলির বিষয়ে অভিযোগগুলি খতিয়ে দেখার আশ্বাসও দেন প্রধানমন্ত্রী।
মুসলমানদের সামাজিক অবস্থানে উন্নতিসাধন ও তাঁদের শিক্ষাগত প্রয়োজনীয়তা মেটানোর জন্য পূর্ণ সহায়তার আশ্বাস শ্রী মোদী দেন।
দ্রুত অর্থনৈতিক বিকাশ, সাম্প্রদায়িক শান্তি ও সংহতির প্রসার এবং জাতীয় নিরাপত্তা সুদৃঢ় করার উদ্দেশ্যগুলি সফল করতে প্রধানমন্ত্রীকে মুসলমান সম্প্রদায়ের সম্পূর্ণ সহযোগিতার কথা নেতারা পুনরায় উল্লেখ করেন।
