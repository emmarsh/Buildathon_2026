প্রধানমন্ত্রী শ্রী নরেন্দ্র মোদি আজ ঝাড়খন্ডের খুন্তিতে জেলা আদালত কার্যালয়ের ছাদে ১৮০ কিলোওয়াট ক্ষমতা সম্পন্ন একটি সৌর বিদ্যুৎ প্রকল্পের উদ্বোধন করেন | এউপলক্ষ্যে সেখানে বহু সংখ্যক উপজাতি মহিলাদের উপস্থিতিতে আয়োজিত এক জনসমাবেশে প্রধানমন্ত্রী বলেন, গান্ধী জয়ন্তীর দিনেই এই সৌর শক্তির বিদ্যুৎ প্রকল্পটি উদ্বোধন করা অত্যন্ত মানানসই কাজ হয়েছে | তিনি বলেন, মহাত্মা গান্ধী বরাবরই তাঁর চিন্তা-ভাবনা ও কাজের মাধ্যমে দেখিয়ে গিয়েছেন প্রকৃতির সাথে কিভাবে সম্প্রীতি রেখে জীবনযাপন করতে হয় |
প্রধানমন্ত্রী তাঁর সাম্প্রতিক রাষ্ট্রসংঘ সফরের কথা উল্লেখ করে বলেন, সেখানে উপস্থিত সব নেতা মানব সমাজের সামনে হুমকি স্বরূপ উদ্ভুত ভূ-উষ্ণায়ন নিয়ে তাঁদের উদ্বেগ ব্যক্ত করেন | তিনি বলেন, এর জন্য ভারত দায়ী নয়, কেননা আমাদের পূর্বপুরুষেরা প্রকৃতিকে ধ্বংস করার জন্য কখনই আমাদের শিক্ষা দেননি | তথাপি, প্রধানমন্ত্রী বলেন, এই সংকট থেকে মানব সমাজকে বাঁচাতে ভারত তাঁর অবদান রেখে চলবে | তিনি বলেন, এটা করার জন্য একটা রাস্তা হলো সৌর শক্তির ব্যবহার | প্রধানমন্ত্রী উল্লেখ করেন যে, এটা তাৎপর্যপূর্ণ ঘটনা যে সৌর বিদ্যুতের সাহায্যে একটি জেলা আদালতের কাজকর্ম চালানোর এই পদক্ষেপটি কয়লা সম্পদে সমৃদ্ধ রাজ্য ঝাড়খন্ডে নেওয়া হয়েছে |
প্রধানমন্ত্রী বলেন, এরকম অনেক দৃষ্টান্ত আছে যে বিদ্যুৎ সরবরাহ না থাকার ফলে আদালতের ন্যায় বিচার সম্পন্ন করার কাজ বিঘ্নিত হয়েছে | তিনি বলেন, সৌর বিদ্যুৎ সম্পন্ন আদালত কার্যালয় গড়ে তোলার এই পদক্ষেপ নিশ্চিতভাবে দেখালো যে এরকম পরিস্থিতি আর তৈরী হবে না | প্রধানমন্ত্রী জনগণকে শক্তি সংরক্ষণে ও বিদ্যুতের বিল কমানোর লক্ষ্যে এলইডি বৈদ্যুতিক বাতি ব্যবহার করতে আর্জি জানান |
প্রাক্তন প্রধানমন্ত্রী শ্রী লাল বাহাদুর শাস্ত্রীর জন্ম শতবার্ষিকীতে প্রধানমন্ত্রী তাঁর প্রতি শ্রদ্ধা নিবেদন করেছেন | এবং তিনি এটা উল্লেখ করেন যে, ১৯৬৫ সালের ভারত-পাক যুদ্ধে ভারতের বিজয়ের সুবর্ণ জয়ন্তী সম্প্রতি দেশ উদযাপন করেছে – যে যুদ্ধ জয়ের সময়কালে শ্রী লাল বাহাদুর শাস্ত্রী ছিলেন প্রধানমন্ত্রী | তাঁর সাম্প্রতিক তাসখান্ত সফরের কথা স্মরণ করে তিনি বলেন, সেখানে তিনি শ্রী লাল বাহাদুর শাস্ত্রীর একটি মর্মরমূর্তির আবরন উন্মোচন করেছেন |
প্রধানমন্ত্রী আজ দুমকায় প্রধানমন্ত্রী মুদ্রা যোজনায় একটি বৃহদাকার ঋণদান শিবিরের উদ্বোধন করেন এবং সেখানে ৫ জন উপকারভোগীর হাতে মুদ্রা কার্ড ও ঋণপত্র তুলে দেন | খুন্তি ও দুমকায় বিপুল সংখ্যক জনগনের উপস্থিতিতে তিনি খুশি প্রকাশ করেন এবং বলেন যে, এটা প্রমাণ করে যে ঝাড়খন্ডের জনগণ উন্নয়নের জন্য উন্মুখ হয়ে আছেন | ব্যবসা-বানিজ্য প্রসারের প্রক্রিয়া সহজ করার ক্ষেত্রে সে রাজ্য উল্লেখযোগ্য অগ্রগতি ঘটানোয় – যা বিশ্ব ব্যাঙ্কের সাম্প্রতিক প্রতিবেদনেও প্রতিফলিত হয়েছে – প্রধানমন্ত্রী রাজ্য সরকার ও রাজ্যের জনগণের প্রশংসা করেন|
প্রধানমন্ত্রী ঘোষণা করেন যে, প্রধানমন্ত্রী মুদ্রা যোজনায় এপর্যন্ত ৪২ লাখ লোককে মোট ২৬,০০০ কোটি টাকা মূল্যের ঋণ দেওয়া হয়েছে | তিনি বলেন, এটা ছোটখাটো উদ্যোগীদের ব্যবসার প্রসারে সাহায্য করবে এবং তাদেরকে সুদখোরদের বেড়াজাল থেকে মুক্ত করবে |
প্রধানমন্ত্রী বলেন, ‘এলপিজি-র ভর্তুকি’-র ক্ষেত্রে ‘এটা পরিত্যাগ করুন’ প্রচারের মধ্য দিয়ে এপর্যন্ত ৩১ লাখ লোক তাদের এলপিজি-র ভর্তুকি গ্রহণ প্রত্যাহার করে নিয়েছেন | এদিন তিনি ৩-টে বিপিএল-ভুক্ত পরিবারকে এলপিজির নতুন কানেকশনের কাগজপত্র তুলে দিয়ে যারা এলপিজি-র ভর্তুকি পরিত্যাগ করেছেন তাদের ধন্যবাদ জানান, যাতে এই ভর্তুকি যাদের জন্য সর্বাধিক প্রয়োজন সেসব গরিবদের দেওয়া যায় |
প্রধানমন্ত্রী দুমকা জেলায় স্থিত ঐতিহাসিক মালুতি মন্দিরের সংরক্ষণ ও উন্নয়নে একটি প্রজেক্টের অনলাইনে উদ্বোধন করেন |
খুন্তি ও দুমকায় আয়োজিত উভয় অনুষ্ঠানে উপস্থিত ছিলেন ঝারখন্ডের রাজ্যপাল শ্রীমতি দ্রৌপদী মুর্মু এবং ঝাড়খন্ডের মুখ্যমন্ত্রী শ্রী রঘুবর দাস | দুমকার অনুষ্ঠানে উপস্থিত ছিলেন কেন্দ্রীয় পেট্রোলিয়াম রাষ্ট্রমন্ত্রী (স্বাধীন দায়িত্বপ্রাপ্ত) শ্রী ধর্মেন্দ্র প্রধান এবং অর্থ মন্ত্রকের রাষ্ট্রমন্ত্রী শ্রী জয়ন্ত সিনহা |
