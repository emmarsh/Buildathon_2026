চলচ্চিত্র ও বিনোদন শিল্পের সঙ্গে যুক্ত এক প্রতিনিধিদল মঙ্গলবার মুম্বাই-এ প্রধানমন্ত্রী শ্রী নরেন্দ্র মোদীর সঙ্গে সাক্ষাৎ করেন।
প্রতিনিধিদলে বিনোদন শিল্পের সঙ্গে যুক্ত বিভিন্ন সংস্হার সিইও-রা ছাড়াও চলচ্চিত্র নির্মাতারাও ছিলেন।
অদূর ভবিষ্যতে ভারতকে ৫ ট্রিলিয়ন ডলারের অর্থনীতিতে পরিণত করার যে পরিকল্পনা প্রধানমন্ত্রী নিয়েছেন, প্রতিনিধিদলটি সে বিষয়ে তাঁদের জোরালো সমর্থন ব্যক্ত করেন।
ভারতে গণমাধ্যম এবং বিনোদন ক্ষেত্রে যে বিপুল বিকাশের সম্ভাবনা রয়েছে, সেকথা উল্লেখ করে প্রতিনিধিদলের সদস্যরা বলেন, ৫ ট্রিলিয়ন ডলারের অর্থনীতিতে পরিণত করার ক্ষেত্রে এই ক্ষেত্রটি গুরুত্বপূর্ণ অবদান যোগাতে পারে।
বিনোদন শিল্পের জন্য অভিন্নহারে জিএসটি এবং বর্তমান হার কমানোর ব্যাপারে প্রতিনিধিদলের সদস্যরা জোরালো সওয়াল করেন।
মুম্বাইকে বিশ্ব বিনোদন ক্ষেত্রের রাজধানীতে পরিণত করতে প্রতিনিধিদলের সদস্যরা বিভিন্ন উদ্যোগ ও ইতিবাচক প্রয়াস গ্রহণের জন্য আহ্বান জানান।
প্রধানমন্ত্রী বলেন, সমগ্র বিশ্বেই ভারতীয় বিনোদন শিল্পের ব্যাপক জনপ্রিয়তা রয়েছে।
বিশ্বে ভারতের সফ্ট পাওয়ার হিসাবে উত্থানের ক্ষেত্রে বিনোদন শিল্প গুরুত্বপূর্ণ একটি ক্ষেত্র হয়ে উঠেছে।
প্রধানমন্ত্রী প্রতিনিধিদলটিকে আশ্বাস দিয়ে বলেন, কেন্দ্রীয় সরকার গণমাধ্যম এবং বিনোদন শিল্পের পাশেই রয়েছে এবং তাদের প্রস্তাবগুলি গুরুত্বের সঙ্গে বিবেচনা করবে।
ঐ প্রতিনিধিদলে ছিলেন শ্রী অক্ষ্ময় কুমার, শ্রী অজয় দেবগন, শ্রী রাকেশ রোশন, শ্রী প্রসুন যোশী, শ্রী করণ জোহর, শ্রী সিদ্ধার্থ রায় কাপুর প্রমুখ।
CG/BD/NS/
