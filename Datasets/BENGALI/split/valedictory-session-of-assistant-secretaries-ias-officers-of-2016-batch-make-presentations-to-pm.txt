নতুন দিল্লিতে গতকাল সহকারি সচিবদের এক অনুষ্ঠানের সমাপ্তি অধিবেশনে ২০১৬ ব্যাচের আইএএস আধিকারিকরা প্রধানমন্ত্রী শ্রী নরেন্দ্র মোদীর সামনে তাঁদের ব্যক্তব্য পেশ করেন।
আটটি ভিন্ন বিষয়ে সহকারি সচিবরা তাঁদের প্রেজেন্টেশন তথা তথ্য সম্বলিত বিবরণী প্রধানমন্ত্রীর সামনে তুলে ধরেন।
এই বিষয়গুলির মধ্যে ছিল – কৃষি থেকে আয় বৃদ্ধি; মৃত্তিকা স্বাস্থ্য কার্ড; অভিযোগ নিষ্পত্তি; নাগরিক-কেন্দ্রিক পরিষেবা; বিদ্যুৎ ক্ষেত্রের সংস্কার; পর্যটক সহায়তা; ই-নিলাম এবং স্মার্ট শহরাঞ্চলীয় বিকাশ।
এই উপলক্ষে প্রধানমন্ত্রী বলেন, সহকারি সচিবদের এ ধরণের অনুষ্ঠান ও কর্মসূচি একেবারে নবীন ও প্রবীণ আধিকারিকদের পারস্পরিক মতবিনিময় এবং আলাপ-আলোচনার সুযোগ করে দেয়।
আগামী দিনগুলিতে বিভিন্ন মন্ত্রকের সঙ্গে যুক্ত থাকার সময়ে নবীন এই আধিকারিকরা যে অভিজ্ঞতা সঞ্চয় করবেন, তা আত্মস্থ করে পরবর্তী সময়ে তার সদ্ব্যবহারের জন্য প্রধানমন্ত্রী তাঁদের উৎসাহিত করেন।
সরকারের কাছ থেকে সাধারণ মানুষের যে প্রত্যাশা রয়েছে, তরুণ এই আধিকারিকদের তা বিবেচনায় রেখে সেগুলি পূরণ করার জন্য কর্মজীবনে নিজেদের সেরাটা দিতেও প্রধানমন্ত্রী তাঁদের পরামর্শ দেন।
প্রধানমন্ত্রী তরুণ এই আধিকারিকদেরকে নিজেদের কর্তব্য পালনের সময়ে আশেপাশে থাকা মানুষের সঙ্গে যোগাযোগ গড়ে তুলতে উৎসাহিত করেন।
তিনি বলেন, সাধারণ মানুষের সঙ্গে ঘনিষ্ঠ সম্পর্ক গড়ে তোলার মধ্যেই তাঁদের কর্তব্য ও উদ্দেশ্যগুলির সাফল্যপ্রাপ্তি নিহিত রয়েছে।
অনুষ্ঠানের সমাপ্তি-পর্বে নবীন এই আধিকারিকদের পেশ করা প্রেজেন্টেশনের প্রশংসা করেন প্রধানমন্ত্রী।
CG/BD/SB…
