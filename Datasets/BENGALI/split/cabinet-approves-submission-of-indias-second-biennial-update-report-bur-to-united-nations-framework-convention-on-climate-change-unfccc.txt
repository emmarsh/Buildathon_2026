কেন্দ্রীয় মন্ত্রিসভা জলবায়ু পরিবর্তন নিয়ে রাষ্ট্রসঙ্ঘের ফ্রেমওয়ার্ক কনভেনশন অন ক্লাইমেট চেঞ্জ, তথা ইউএনএফসিসিসি-তে ভারতের সাম্প্রতিকতম দ্বিতীয় দ্বিবার্ষিক প্রতিবেদন পেশের বিষয়টি অনুমোদন করেছে।
নতুন দিল্লীতে প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৃহস্পতিবারের (২৭ ডিসেম্বর) বৈঠকে এ সংক্রান্ত প্রস্তাবটি মঞ্জুর করা হয়।
জলবায়ু পরিবর্তন সংক্রান্ত দ্বিবার্ষিক এই প্রতিবেদনে উল্লেখযোগ্য যে বিষয়গুলি রয়েছে তার মধ্যে জাতীয় পরিস্থিতি, জাতীয় গ্রিন হাউজ গ্যাস সংক্রান্ত তথ্য তালিকা, কার্বন নিঃসরণজনিত তথ্য, আর্থিক, প্রযুক্তিগত এবং ক্ষমতা বৃদ্ধি সংক্রান্ত প্রয়োজন এবং অভ্যন্তরীণ ক্ষেত্রে নজরদারির মতো বিষয়গুলি রয়েছে।
জাতীয় পর্যায়ে বিভিন্ন সমীক্ষা এবং পর্যালোচনার ভিত্তিতে এই রিপোর্ট তৈরি করা হয়েছে।
জলবায়ু পরিবর্তন সংক্রান্ত বিশেষজ্ঞদের টেকনিক্যাল অ্যাডভাইজরি কমিটি এবং মন্ত্রী পর্যায়ের জাতীয় স্টিয়ারিং কমিটি এই রিপোর্টটি পর্যালোচনা করেছে।
এছাড়া, কৃষি গবেষণা ও শিক্ষা, কৃষি সহযোগিতা এবং কৃষককল্যাণ, অর্থনৈতিক বিষয়ক, বিদেশ সংক্রান্ত, নতুন এবং পুনর্নবীকরণযোগ্য শক্তি, বিজ্ঞান ও প্রযুক্তি, কয়লা, শক্তি, রেল পর্ষদ, সড়ক পরিবহণ ও হাইওয়ে সহ বহু দপ্তর এ সংক্রান্ত রিপোর্টটি খতিয়ে দেখেছে।
বিভিন্ন পক্ষের পেশ করা বহু মন্তব্য এবং তাদের সংশোধনমূলক প্রস্তাব খতিয়ে দেখার পরই এই প্রতিবেদনটি চূড়ান্ত করা হয়।
এই প্রতিবেদনের মাধ্যমে ভারতের পক্ষ থেকে একটি অংশীদার দেশ হিসেবে বিভিন্ন তথ্য পেশ করা সম্ভব হল।
প্রসঙ্গত, ভারত, রাষ্ট্রসঙ্ঘের ফ্রেমওয়ার্ক কনভেনশন অন ক্লাইমেট চেঞ্জের একটি অংশীদার দেশ।
বিভিন্ন উন্নত এবং উন্নয়নশীল দেশের পক্ষ থেকে এই মঞ্চে জলবায়ু বিষয়ক সাম্প্রতিকতম বিভিন্ন তথ্য পেশ করা হয়ে থাকে যাতে জলবায়ু পরিবর্তনের ব্যাপারে রাষ্ট্রসঙ্ঘের হাতে সঠিক তথ্য মজুত রাখা সম্ভব হয়।
CG/DM
