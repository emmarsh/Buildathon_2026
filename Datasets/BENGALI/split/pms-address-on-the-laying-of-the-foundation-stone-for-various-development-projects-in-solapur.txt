ভারতমাতার জয়, ভারতমাতার জয়, ভারতমাতার জয়…
মঞ্চে উপস্থিত মহারাষ্ট্রের রাজ্যপাল শ্রদ্ধেয় বিদ্যাসাগর রাও, এই রাজ্যের জনপ্রিয় ও প্রাণশক্তিতে ভরপুর যশস্বী মুখ্যমন্ত্রী শ্রী দেবেন্দ্র ফড়নবিশ, আমার কেন্দ্রীয় মন্ত্রিসভার সহযোগী শ্রদ্ধেয় নীতিন গড়করি, উপস্থিত সমস্ত সাংসদ,মহারাষ্ট্রের মন্ত্রী এবং বিধায়কগণ ও বিপুল সংখ্যায় উপস্থিত আমার প্রিয় ভাই ও বোনেরা।
কয়েক বছরের মধ্যেই আমার তৃতীয়বার সোলাপুর আসার সৌভাগ্য হয়েছে।
যখনই আমি আপনাদের আশীর্বাদ চাইতে আসি, আপনারা আমাকে প্রাণভরা ভালোবাসা দিয়েছেন।
আমার মনে আছে, গতবার যখন এসেছিলাম তখন বলেছিলাম যে এই অঞ্চলের বিদ্যুৎ, পানীয় জল এবং সড়ক সমস্যার সমাধান করার চেষ্টা করা হবে।
আমি অত্যন্ত আনন্দিত যে আমরা সেই প্রতিশ্রুতি পূরণ করতে পেরেছি।
প্রধানমন্ত্রী গ্রামীণ সড়ক যোজনা হোক কিংবা জাতীয় মহাসড়ক যোজনা কিংবা সৌভাগ্য যোজনার মাধ্যমে প্রত্যেক বাড়িতে বিদ্যুৎ পৌঁছনোর কাজ – এসব কিছু দ্রুতগতিতে হচ্ছে।
এই কেন্দ্রীয় প্রকল্পগুলি বাস্তবায়নে সম্পূর্ণ সহযোগিতার জন্য আমি শ্রদ্ধেয় শ্রী ফড়নবিশের নেতৃত্বাধীন রাজ্য সরকারকে অভিনন্দন জানাই।
এই প্রক্রিয়াকেই আরও বিস্তারিত করার জন্য আমি এবার আপনাদের মাঝে এসেছি।
একটু আগেই স্মার্ট সিটি, দরিদ্রদের জন্য বাড়ি, সড়কপথ এবং পানীয় জল সরবরাহের জন্য কয়েক হাজার কোটি টাকার প্রকল্পের উদ্বোধন কিংবা শিলান্যাস করা হয়েছে।
আমি আপনাদের এই তথ্যও জানাতে চাই যে সরকার প্রায় ১ হাজার কোটি টাকা বিনিয়োগে নির্মীয়মান সোলাপুর-ওসমানাবাদ ভায়া তুলজাপুর রেললাইন মঞ্জুর করেছে।
মা তুলজাপুর ভবানীর আশীর্বাদে অতি দ্রুত এই লাইন রেল যাতায়াতের জন্য প্রস্তুত হবে।
ফলে, স্থানীয় মানুষের পাশাপাশি দেশের নানা প্রান্ত থেকে যাঁরা মায়ের দর্শন করতে আসবেন, তাঁদের অনেক সুবিধা হবে।
এই সকল প্রকল্পের জন্য আমি আপনাদের সকলকে অনেক অনেক শুভেচ্ছা জানাই।
এই প্রকল্পগুলি নিয়ে বিস্তারিত কথা বলার আগে আমি এই সোলাপুরের মাটি থেকে ভারতবাসীকে অভিনন্দন জানাতে চাই।
গতকাল গভীর রাতে লোকসভায় একটি ঐতিহাসিক বিল পাস হয়েছে।
আপনাদের করতালির আওয়াজে বুঝতে পারছি যে আপনারাও কাল টিভি দেখেছেন।
সাধারণ শ্রেণীর গরিব পরিবারের জন্য ১০ শতাংশ সংরক্ষণ মঞ্জুর হওয়ায় দেশে ‘সবকা সাথ, সবকা বিকাশ’-এর মন্ত্র আরও শক্তিশালী হয়েছে।
দেশ স্বাধীন হওয়ার এত বছর পরে দেশের গরিবদের মধ্যে অসাম্যকে স্বীকার করে নিয়ে সমাধান খোঁজার একটি প্রচেষ্টা করা হয়েছে।
সাধারণ শ্রেণীর গরিব পরিবারের ছেলেমেয়েরা শিক্ষা প্রতিষ্ঠান ও সরকারি পরিষেবায় যাতে সংরক্ষণ পায়, সেদিকে লক্ষ্য রেখে একটি গুরুত্বপূর্ণ পদক্ষেপ নেওয়া হয়েছে।
মজার বিষয় হ’ল – আগেও এ নিয়ে আমরা অনেক শ্লোগান শুনেছি, নির্বাচনের আগে অনেক প্রতিশ্রুতি শুনেছি।
কিন্তু আমি গোড়া থেকেই বলে আসছি যে, ৫০ শতাংশের বাইরে গিয়ে সংরক্ষণের প্রতিশ্রুতি দেওয়া বেইমানি ছাড়া আর কিছু না।
কারণ, ৫০ শতাংশের উপরে যেতে হলে সংবিধান সংশোধন না করে যাওয়া সম্ভব নয়।
সংবিধান সংশোধন না করে কেউ যদি অন্য কাউকে সংরক্ষণ দিতে চায়, তা হলে সেটা গরিব, আদিবাসী, দলিত এবং অন্যান্য অনগ্রসর শ্রেণীর মানুষদের সংরক্ষণের অধিকার থেকে চুরি করা হবে।
আমি আজ অত্যন্ত আনন্দিত যে, একদিন মুখ্যমন্ত্রী হিসাবে যে কথা বলতাম, আজ প্রধানমন্ত্রী হিসাবে আমি সেই ধারণাকেই কাজে লাগিয়েছি।
লোকসভা সংবিধান সংশোধনের লক্ষ্যে পদক্ষেপ নেয় এবং অন্য কারও সংরক্ষণের অধিকারকে খন্ডিত না করেই অতিরিক্ত সংবিধান সংশোধনের মাধ্যমে দেশের উচ্চ বর্ণের গরিব শিশুদের সংরক্ষণের ব্যবস্থা করতে পেরেছি।
ভাই ও বোনেরা, এছাড়াও গতকাল লোকসভায় আরেকটি গুরুত্বপূর্ণ বিল পাস হয়েছে।
সেটি হ’ল নাগরিকত্ব সম্পর্কিত সংবিধান সংশোধন।
দেশ বিভাগের আগে এই উপ-মহাদেশের যে অঞ্চলগুলি ভারতের অংশ ছিল, যেমন পাকিস্তান, বাংলাদেশ এবং আফগানিস্তান থেকে নানা পরিস্থিতির শিকার হয়ে যাঁরা ধর্মীয় কারণে সেইসব অঞ্চল থেকে পালিয়ে আসতে বাধ্য হয়েছেন, এই সংশোধনের মাধ্যমে আমরা তাঁদের পাশে দাঁড়াতে চেয়েছি।
বিরোধী পক্ষের যে বন্ধুরা এই পদক্ষেপের বিরোধিতা করছেন, আশা করি তাঁরা আমাদের ভাবনার সংবেদনশীলতাকে বুঝবেন।
ইতিহাসের যাবতীয় উত্থান-পতন দেখার পর, অনেক অত্যাচার সহ্য করার পর, আমাদের এই ভাই-বোনেরা ভারতমায়ের আঁচলে আশ্রয় নিয়েছেন।
তাঁদের সংরক্ষণ প্রদান করা প্রত্যেক ভারতীয় নাগরিকের দায়িত্ব এবং এই দায়িত্ব সম্পন্ন করার কাজ ভারতীয় জনতা পার্টির নেতৃত্বাধীন কেন্দ্রীয় সরকার করেছে।
বন্ধুগণ, স্বাধীনতার পর থেকে দশকের পর দশক ধরে বিভিন্ন সরকার নিজেদের মতো করে কাজ করেছে।
কিন্তু যখন ভারতীয় জনতা পার্টির নেতৃত্বাধীন সরকার কাজ করে, তখন মাটি এবং সাধারণ মানুষ পর্যন্ত তার প্রভাব পৌঁছয়।
ভাই ও বোনেরা, সংসদে লোকসভা তার দায়িত্ব পালন করেছে।
আশা করি রাজ্যসভাও দেশপ্রেমী এই লক্ষ লক্ষ পরিবারের জীবন বাঁচানোর দায়িত্ব পালন করবে।
ভাই ও বোনেরা, আমি বিশেষ করে আসামের ভাই-বোনেদের, উত্তর-পূর্ব ভারতের ভাই-বোনেদের আশ্বস্ত করতে চাই যে গতকালের এই সিদ্ধান্ত আসাম তথা উত্তর-পূর্ব ভারতের যুবসম্প্রদায়ের অধিকার বিন্দুমাত্র খর্ব হতে দেব না।
ভাই ও বোনেরা, আগের তুলনায় বর্তমানের পার্থক্য হল দৃষ্টিভঙ্গির।
সঠিক দৃষ্টিভঙ্গি যথাযথ নীতি নির্ণয় করতে পারে।
টুকরো টুকরো করে ভাবার বদলে সমগ্রতা এবং সম্পূর্ণতা নিয়ে সিদ্ধান্ত নিতে হয়।
তবেই রাষ্ট্রহিত এবং জনহিতে কড়া এবং বড় সিদ্ধান্ত নেওয়া যায়।
আমাদের সরকারের সংস্কৃতি হল ‘সবকা সাথ, সবকা বিকাশ’।
আমাদের সংস্কার, আমাদের ঐতিহ্য, গ্রামের গরিব মানুষ থেকে শুরু করে শহরের সাধারণ মানুষ পর্যন্ত সকলের জন্য আধুনিক ব্যবস্থা নির্মাণের চেষ্টা ভারতীয় জনতা পার্টি সরকার করছে।
যে স্তরে এবং যে গতিতে কাজ হচ্ছে তাতে সাধারণ মানুষের জীবনকে সহজ করে তোলার গতি বেড়েছে।
বন্ধুগণ, পরিকাঠামো নিয়ে যদি ভাবেন, প্রায় ১ হাজার কোটি টাকা ব্যয়ে সোলাপুর থেকে ওসমানাবাদ পর্যন্ত চার লেনের জাতীয় মহাসড়ক আজ দেশকে সমর্পণ করা হল।
স্বাধীনতার পর থেকে ২০১৪ পর্যন্ত দেশে প্রায় ৯০ হাজার কিলোমিটার জাতীয় মহাসড়ক ছিল।
পরবর্তী চার বছরে দ্রুত কাজ করার ফলে এখন জাতীয় মহাসড়কের দৈর্ঘ্য ১ লক্ষ ৩০ হাজার কিলোমিটারেরও বেশি।
তার মানে সাড়ে চার বছরে ৪০ হাজার কিলোমিটারেরও বেশি শুধু জাতীয় মহাসড়ক নির্মাণ হয়েছে।
শুধু তাই নয়, প্রায় সাড়ে পাঁচ লক্ষ কোটি টাকা বিনিয়োগে আরও প্রায় ৫২ হাজার কিলোমিটার জাতীয় মহাসড়ক সম্প্রসারণের কাজ চলছে।
ভাই ও বোনেরা, জাতীয় মহাসড়ক নির্মাণের এই প্রকল্পগুলিতে অসংখ্য স্থানীয় মানুষের কর্মসংস্থান হয়।
দেশে জাতীয় মহাসড়ক নেটওয়ার্ক গড়ে তুলতে আমরা যে ‘ভারতমালা’ প্রকল্প গড়ে তুলেছি, সেখানে অসংখ্য মানুষের কর্মসংস্থান হয়েছে।
আমরা একটি নতুন কর্মসংস্কৃতি গড়ে তুলেছি।
সেটি হল যে প্রকল্পের শিলান্যাস আমরা করি, তার উদ্বোধনও আমরাই করি।
আমরা লোক দেখানো কাজ করি না।
পাথর পুঁতে দিয়ে নির্বাচন বৈতরণি পাড় হওয়ার চেষ্টা করি না।
সময়-নির্দিষ্ট প্রকল্প হল আমাদের সংস্কৃতি।
এই যে আজ সোলাপুরে যতগুলি প্রকল্পে শিলান্যাস করলাম, যে ৩০ হাজার গৃহহীন পরিবারের জন্য গৃহ নির্মাণ প্রকল্পের শিলান্যাস করেছি, সেগুলির চাবি সুবিধাভোগীদের হাতে তুলে দিতেও আমরাই আসব।
দেশের দীর্ঘতম সেতু, দীর্ঘতম সুড়ঙ্গ কিংবা এক্সপ্রেসওয়ে – এই সব কিছু বর্তমান সরকারের আমলেই হয়েছে কিংবা দ্রুতগতিতে এগিয়ে চলেছে।
ভাই ও বোনেরা, দীর্ঘতম কিংবা উচ্চতম হলেই গুরুত্বপূর্ণ বলে আমি দাবি করছি না।
কিন্তু এটা দেখতে হবে যে কত কঠিন পরিস্থিতিতে আমরা এই কাজগুলি করতে পেরেছি।
৪০-৫০ বছর আগে থেকেই তো এই প্রকল্পগুলি নিয়ে কথা চলছিল।
কিন্তু কেন হয়নি?
কারণটা হল, সংশ্লিষ্ট এলাকাগুলিতে বিরল জনসংখ্যার কারণে সংসদে আসন সংখ্যা কম।
সেজন্য ঐ এলাকাগুলির উন্নয়নও হয়নি।
পূর্ব ভারতের তুলনায় পশ্চিম ভারতের আসন সংখ্যা বেশি বলে উন্নয়নও বেশি হয়েছে।
ভোটব্যাঙ্কের রাজনীতি একেই বলে।
রেল এবং বিমানপথ সম্প্রসারণের ক্ষেত্রেও এই নেতিবাচক মনোভাব কাজ করেছে।
বন্ধুগণ, আজ রেল এবং বিমানপথ সম্প্রসারণের ক্ষেত্রে অভূতপূর্ব কাজ হচ্ছে।
আগের তুলনায় দ্বিগুণ গতিতে রেলপথ নির্মাণ ও প্রশস্তিকরণের কাজ চলছে।
দ্রুতগতিতে বৈদ্যুতিকীকরণ হচ্ছে।
আজ বিমানযাত্রা শুধু সম্পন্ন মানুষদের জন্যেই সীমাবদ্ধ নয়।
বিমান পরিষেবাকে সাধারণ মানুষের জন্য সুলভ করার প্রচেষ্টা চলছে।
হাওয়াই চপ্পল পরিহিত মানুষেরাও যাতে বিমানে যাতায়াত করতে পারেন সেদিকে লক্ষ্য রেখে ‘উড়ান’ এর মতো উচ্চাকাংখী প্রকল্পের কাজ এগিয়ে চলেছে।
দেশের টিয়ার-২, টিয়ার-৩ শহরগুলিতে বিমানবন্দর এবং হেলিপ্যাড নির্মাণের কাজ চলছে।
সোলাপুর সহ মহারাষ্ট্রের চারটি শহরেও ‘উড়ান’ যোজনার মাধ্যমে নতুন বিমানবন্দর নির্মাণের কাজ চলছে।
বন্ধুগণ, যোগাযোগ ব্যবস্থা ভালো হলে গ্রাম ও শহর উভয়ের সামাজিক এবং আর্থিক গতিবিধি উন্নত হয়।
আমাদের দেশে দশকের পর দশক ধরে শহরগুলি আর্থিক গতিবিধির কেন্দ্র হয়ে উঠেছে।
অবশ্য, এই উন্নয়নও যদি সুপরিকল্পিতভাবে হত, তাহলে দেশ আজ কোথা থেকে কোথায় পৌঁছে যেত।
কিন্তু তা হয়নি।
দেশে এমন কম শহরই রয়েছে যেখানে সুপরিকল্পিতভাবে একটি স্বয়ংসম্পূর্ণ ব্যবস্থা গড়ে তোলা হয়েছে।
পরিণামস্বরূপ, জনসংখ্যার বৃদ্ধির সঙ্গে পাল্লা দিয়ে শহরগুলির পরিকাঠামো বিকশিত হয়নি।
সড়ক এবং গলিগুলিতে ভিড় বেড়েছে।
নিকাশি ব্যবস্থার ওপর চাপ বেড়েছে।
যেখানে যেখানে এসব নিয়ে প্রতিবাদ করা হয়েছে, সেখানে কোনরকমে জোড়াতালি দিয়ে কাজ করে বিষয়টা চাপা দেওয়া হয়েছে।
ভাই ও বোনেরা, আমাদের সরকার এই জোড়াতালি পছন্দ করে না।
আমরা স্থায়ী সমাধানের পথ খুঁজেছি।
এই ভাবনা থেকেই দেশের ১০০টি শহরকে স্মার্ট সিটি গড়ে তোলার আন্দোলন চালু করেছি।
সেগুলির মধ্যে আমাদের সোলাপুরও অন্যতম।
এই শহরগুলিতে বসবাসকারী নাগরিকদের ইচ্ছানুসারে রাজ্য সরকারের সঙ্গে কাঁধে কাঁধ মিলিয়ে গণ-অংশীদারিত্বের মাধ্যমে আধুনিক পরিষেবা প্রদানের কাজ শুরু করেছি।
আমাদের এই প্রচেষ্টা এখন গোটা বিশ্বে প্রশংসিত।
সম্প্রতি একটি আন্তর্জাতিক এজেন্সির রিপোর্টে বলা হয়েছে, আগামী কয়েক দশকে বিশ্বের সর্বাধিক দ্রুতগতিতে বিকাশমান ১০টি শহরের মধ্যে ১০টিই ভারতের হবে।
সেজন্য যে কোন ভারতবাসী গর্ব করতে পারেন।
ভাই ও বোনেরা, বিশ্ববাসী দেখতে পাচ্ছেন, কিন্তু দেশের কিছু মানুষ রাজনীতি ছাড়া কিছু বোঝেননা।
অথচ, তাঁদের দলের শাসনের সময়েই আমাদের শহরগুলির পরিস্থিতি খারাপ হয়েছে।
আর আজ তারাই স্মার্ট সিটি মিশন নিয়ে ব্যাঙ্গ-বিদ্রুপ করে।
বন্ধুগণ, এই মিশন দেশের ইতিহাসে নগরিকরণের ক্ষেত্রে উন্নয়নকে একটি নতুন মাত্রা প্রদান করেছে।
শহরের প্রতিটি পরিষেবা সংহত করার প্রচেষ্টা করা হয়েছে।
এটি শহরের সাধারণ মানুষের জীবনের সমস্যাগুলি দূর করার একটি সৎ প্রচেষ্টা।
বিগত তিন বছরে এই মিশনের মাধ্যমে দেশে প্রায় ২ লক্ষ কোটি টাকার প্রকল্পের কাঠামো গড়ে উঠেছে।
তাছাড়াও, প্রায় ১ লক্ষ কোটি টাকার প্রকল্পের কাজ দ্রুতগতিতে এগিয়ে চলেছে।
এই প্রক্রিয়ার অংশ হিসেবেই আজ সোলাপুরে স্মার্ট সিটি সংক্রান্ত বেশ কিছু প্রকল্পের উদ্বোধন এবং শিলান্যাসের কাজ করা হয়েছে।
ভাই ও বোনেরা, স্মার্ট সিটি ছাড়াও গোটা দেশে একটি অমৃত মিশন চলছে।
এর মাধ্যমে সোলাপুরেপানীয় জল ও পয়ঃপ্রণালী নেটওয়ার্কসংক্রান্ত বেশ কিছু প্রকল্পের শিলান্যাস আজ হ’ল।
এই প্রকল্পের মাধ্যমে যে পয়ঃপ্রণালী ব্যবস্থা পুনর্বিন্যাস করা হবে ও পানীয় জলের পাইপ পাতা হবে, তার জন্য ৬০ হাজার কোটি টাকা খরচ হবে।
এই প্রকল্পগুলি সম্পূর্ণ হলে শহরের নিকাশি ব্যবস্থাও উন্নত হবে।
উজনী বাঁধের জল এলে সোলাপুরে পানীয় জলের সমস্যাও দূর হবে।
বন্ধুগণ, পরিকাঠামো উন্নয়নের পাশাপাশি শহরের গরিব ও গৃহহীনদের জন্য আমরা নতুন ভাবনা নিয়ে কাজ করছি।
দেশের প্রত্যেক মানুষ সাক্ষী কিভাবে একদিকে ঝকঝকে নাগরিক সুযোগ-সুবিধা গড়ে উঠছিল, আর অন্যদিকে বস্তির বিস্তার হচ্ছিল।
আমাদের দেশে এমন অবস্থা হয়ে গেছে, যাঁরা গৃহ নির্মাণ করেন, কারখানায় কাজ করেন, শিল্পোদ্যোগগুলিতে প্রাণশক্তি সঞ্চার করেন, তাঁরাই বস্তিতে থাকতে বাধ্য হন।
প্রাক্তন প্রধানমন্ত্রী শ্রদ্ধেয় অটলজি এই পরিস্থিতি পরিবর্তনের কাজ শুরু করেছিলেন।
এই সোলাপুরেই তিনি ২০০০ সালে অসংখ্য শ্রমিককে বস্তির নোংরা পরিবেশ থেকে মুক্তি প্রদানের চেষ্টা করেছেন।
তাঁদের জন্য গৃহ নির্মাণের অভিযান চালিয়েছেন।
প্রায় ১০ হাজার শ্রমিক পরিবার একটি সমবায় সমিতি গড়ে অটলজির সরকারকে প্রস্তাব পাঠিয়েছিল।
আর, বছর পাঁচেকের মধ্যেই তাঁরা ভালো ও পাকা বাড়ির চাবি হাতে পেয়েছেন।
আমি অত্যন্ত আনন্দিত যে ১৮ বছর আগে অটলজি যে কাজ শুরু করেছিলেন, সে কাজ নতুনভাবে এগিয়ে নিয়ে যাওয়ার সৌভাগ্য আমাদের সরকারের হয়েছে।
আজ এখানে ৩০ হাজার দরিদ্র গৃহহীন পরিবারের জন্য গৃহ নির্মাণ প্রকল্পের শিলান্যাস হয়েছে।
অসংখ্য রিক্সা-অটোরিক্সা চালক, ভ্যান রিক্সা ও ঠেলাচালকদের পরিবার উপকৃত হবেন।
আমি আপনাদের সবাইকে আশ্বস্ত করতে চাই যে এই প্রকল্পের কাজ অত্যন্ত দ্রুতগতিতে সম্পন্ন হবে এবং অদূর ভবিষ্যতেই আপনাদের হাতে নিজের বাড়ির চাবি হবে।
ভাই ও বোনেরা, আমি বিগত সাড়ে চার বছরে প্রধানমন্ত্রী আবাস যোজনার (শহরাঞ্চল) গতি দেখে আপনাদের এই আশ্বাস দিতে পারছি।
পূর্ববর্তী কেমন গতিতে কাজ করত, আর এখন কেমন কাজ হচ্ছে তার একটা উদাহরণ দিতে চাই।
২০০৪-১৪ সাল – এই দশ বছরে দিল্লিতে রিমোট কন্ট্রোলের সরকার চলত।
সেই সময়ে শহরে বসবাসকারী গৃহহীনদের জন্য দেশে ১৩ লক্ষ গৃহ নির্মাণের সিদ্ধান্ত হয়েছিল।
কিন্তু সেই সিদ্ধান্ত কাগজেই থেকে যায়।
এতবড় দেশে দশ বছরে বাস্তবে মাত্র ৮ লক্ষ গৃহ নির্মিত হয়।
অর্থাৎ, বছরে ৮০ হাজার।
আর আমাদের দেখুন!
শুধু সোলাপুরেই ৩০ হাজার গৃহ নির্মাণ করছি।
আমরা বিগত সাড়ে চার বছরে ইতিমধ্যেই ৭০ লক্ষ শহুরে গৃহহীন গরিবদের জন্য গৃহ নির্মাণের প্রকল্প মঞ্জুর করেছি।
আর তারা দশ বছরে যেটা করতে পারেনি, আমরা এই সাড়ে চার বছরের মধ্যেই তার থেকে অনেক বেশি, ১৪ লক্ষ বাড়ি বানিয়ে সুবিধাভোগীদের হাতে চাবি তুলে দিয়েছি।
অদূর ভবিষ্যতেই আরও ৩৮ লক্ষ বাড়ির কাজ সম্পূর্ণ হবে।
তাদের দশ বছরের রেকর্ড, আর আমাদের সাড়ে চার বছরের রেকর্ড তুলনা করলেই বুঝতে পারবেন কতটা আকাশ-পাতাল পার্থক্য।
তাদের গতিতে চললে আপনারা তো দূর, আপনাদের নাতি-নাতনিরাও মাথার ওপর ছাদ পেত কিনা সন্দেহ।
এই পার্থক্য থেকেই বোঝা যায় তারা গরিবদের নিয়ে কত ভাবতেন।
ভাই ও বোনেরা, নিম্নবিত্তদের পাশাপাশি যাঁরা বছরে ১৮ লক্ষ টাকা পর্যন্ত রোজগার করেন, তেমন মধ্যবিত্ত পরিবারের জন্য সুলভে গৃহ নির্মাণের প্রকল্পও আমরা নিয়ে এসেছি।
এর মাধ্যমে ২০ বছর পর্যন্ত প্রদত্ত সুদের কিস্তিতে তাদের প্রায় ৬ লক্ষ টাকা সাশ্রয় সুনিশ্চিত করা হয়েছে।
এই টাকা তাঁরা ছেলে-মেয়েদের পড়াশোনা ও লালন-পালনে ব্যয় করতে পারবেন।
তাঁদের জীবন সহজ হবে।
এছাড়া, মধ্যবিত্তদের গৃহ নির্মাণের ক্ষেত্রে জিএসটি-তে যেন শুধু ৫ শতাংশ কর ধার্য হয়এই প্রস্তাব আমরা রেখেছি।
আগেও আমি এই প্রস্তাব রেখেছিলাম।
কিন্তু কয়েকটি রাজ্যের বিরোধিতায় কাউন্সিল সহমত হতে পারেনি।
আমি আশা করি যে, এবার জিএসটি কাউন্সিল দেশের সাধারণ মানুষের কথা ভেবে আমার এই অনুরোধ রক্ষার চেষ্টা করবে।
ভাই ও বোনেরা, এখানে উপস্থিত শ্রমিক ভাই-বোনেদের আমি বলতে চাই, আপনাদের জন্য গৃহ নির্মাণ ছাড়াও সরকার বিমা ও পেনশনের ব্যবস্থা চালু করেছে।
অটল পেনশন যোজনার মাধ্যমে অত্যন্ত কম টাকার কিস্তি দিয়ে আপনাদের সবাইকে ১ হাজার টাকা থেকে ৫ হাজার টাকা পর্যন্ত পেনশনের অধিকার প্রদান করেছি।
ইতিমধ্যেই দেশের প্রায় ১ কোটি ২৫ লক্ষ শ্রমিক এই প্রকল্পের সঙ্গে যুক্ত হয়েছেন।
তার মধ্যে ১১ লক্ষ শ্রমিক আমাদের মহারাষ্ট্রের মানুষ।
তাছাড়া, প্রধানমন্ত্রী জীবনজ্যোতি যোজনায় প্রতিদিন মাত্র ৯০ পয়সা, আর প্রধানমন্ত্রী সুরক্ষা বিমা যোজনায় মাসে মাত্র ১ টাকা অর্থাৎ, দিনে ৩-৪ পয়সা কিস্তি দিয়ে ২ লক্ষ টাকার বিমা সুরক্ষা পাবেন।
এই প্রকল্পের সঙ্গে ইতিমধ্যেই দেশের ২১ কোটি মানুষ যুক্ত হয়েছেন।
তার মধ্যে ১ কোটি ৭৫ লক্ষ আমাদের মহারাষ্ট্রের গরিব মানুষ যুক্ত হয়েছেন।
এই প্রকল্পগুলির মাধ্যমে ইতিমধ্যেই গরিব মানুষেরা সঙ্কটের সময় ৩ হাজার কোটি টাকারও বেশি বিমার টাকা পেয়েছেন।
আমি যদি ৩ হাজার কোটি টাকার কোন বড় প্রকল্প ঘোষণা করতাম তাহলে দেশের সমস্ত খবরের কাগজে শিরোনাম হত।
কিন্তু কোনরকম শিরোনামের পরোয়া না করে আমরা নিঃশব্দে কাজ করে গিয়েছি, আর অসহায় গরিবদের ব্যাঙ্ক অ্যাকাউন্টে ৩ হাজার কোটি টাকা পৌঁছে দিয়েছি।
সরকারের দৃষ্টিভঙ্গি পরিচ্ছন্ন হলে তবেই ভারসাম্যযুক্ত উন্নয়ন হয়।
বন্ধুগণ, আমরা কিভাবে এত সব কাজ করতে পারছি?
এত টাকা কোথা থেকে পাচ্ছি?
বলতে পারবেন?
না না মোদী নয়, আগে যে টাকা দালালরা খেত, তাদের দালালি বন্ধ হওয়ায় দরিদ্র মানুষের অধিকার সুরক্ষিত হচ্ছে।
সৎ করদাতাদের প্রতিটি পয়সা সদ্ব্যবহার হচ্ছে।
দালাল এবং কমিশনখোরদের বিরুদ্ধে ব্যাপক অভিযান চালানো হয়েছে।
আমরা শুধু গ্রাম ও শহরে পরিচ্ছন্নতা অভিযান চালাইনি, সরকারি ব্যবস্থাতেও পরিচ্ছন্নতা অভিযান চালিয়েছি।
দিল্লির ক্ষমতার গলি থেকে শুরু করে কৃষকদের বাজার, রেশন দোকান পর্যন্ত দালালদের সরানোর এই অভিযান আপনাদের এই চৌকিদার শুরু করেছে।
এর ফলে, যারা শাসন ক্ষমতাকে নিজেদের জন্মগত অধিকার মনে করতেন, প্রজন্মের পর প্রজন্ম ধরে ক্ষমতার আসন তাদের জন্যই বরাদ্দ – এমনটি যারা ভাবেন, সেই বড় বড় মহারথীদের আজ আইনের কাঠগড়ায় দাঁড়াতে হচ্ছে।
ঘুষখোরদের আজ জবাব দিতে হচ্ছে।
ঘাম ছুটে যাচ্ছে।
কষ্ট তো তাদের হবেই!
ভাই ও বোনেরা, পূর্ববর্তী সরকারগুলি যেভাবে দেশের দালালদের শাসন ব্যবস্থার অংশ করে তুলেছিলেন, গরিবদের অধিকার হরণ করেছিলেন, তারা দেশের নিরাপত্তা নিয়েও ছেলে-খেলা করেছে।
গতকালই আমি খবরের কাগজে দেখেছি হেলিকপ্টার কেলেঙ্কারির দালালদের খোঁজে প্রশাসন বিদেশ থেকে দালালদের উঠিয়ে এনে জেলে পাঠিয়েছে।
সেই বন্দীদের জেরা করে এমন সব তথ্য পাওয়া যাচ্ছে, সংবাদমাধ্যমের রিপোর্ট অনুযায়ী তারা শুধু হেলিকপ্টার কেলেঙ্কারিতেই সামিল ছিলেন না, পূর্ববর্তী সরকারের সময় যুদ্ধবিমান কেনার প্রক্রিয়াতেও তাদের ভূমিকা ছিল।
সংবাদমাধ্যম লিখছে যে এই মিশেল মামা অন্য এক কোম্পানির বিমান কেনা-বেচার ক্ষেত্রেও গুরুত্বপূর্ণ ভূমিকা পালন করছিল।
এখন এই প্রশ্নের জবাব জানা জরুরি যে কংগ্রেস নেতারা এখন শোরগোল তুলেছেন, তাদের সঙ্গে মিশেল মামার কি সম্পর্ক।
আপনারাই বলুন, কংগ্রেসকে জবাব দিতে হবে কি হবে না?
দেশে এই লুন্ঠন প্রক্রিয়া কি চলতে দেওয়া যায়?
তাদের কাছ থেকে প্রতিটি পয়সার হিসেব কি পাওয়া উচিৎ নয়?
চৌকিদারকে তাঁর দায়িত্ব পালন করতে হবে না?
তাঁকে জেগে থাকতে হবে না?
আপনাদের আশীর্বাদের জোরেই চৌকিদার এই লড়াই চালিয়ে যাচ্ছে।
বড় বড় মহারথীদের বিরুদ্ধে লড়াই চলছে।
মিশেল মামার সঙ্গে দর কষাকষিতেই কি সেই সওদা থেমে গিয়েছিল?
বন্ধুগণ, এই সমস্ত প্রশ্নের জবাব সরকারি তদন্ত এজেন্সিগুলি খুঁজছে।
দেশের জনগণ জবাব চাইছে।
দালালদের প্রতি যারা সহমর্মী, তাদের দেশের নিরাপত্তা নিয়ে ছেলে-খেলা করার জবাব দিতেই হবে।
সমস্ত বেইমানরা একত্রিত হয়ে চৌকিদারকে ভয় দেখানোর স্বপ্ন দেখছেন।
কিন্তু মোদী অন্য ধাতুতে গড়া।
না কিনতে পারবেন, না ভয় দেখাতে পারবেন, দেশের স্বার্থে জনগণের প্রতিটি পয়সার হিসেব নিয়ে ছাড়বে।
আমি জানি তাঁরা হতাশ হয়ে পড়েছেন।
আর এই চৌকিদার যে ঘুমায় না, ঘুমোতেও দেয় না।
যত অন্ধকারই হোক না কেন, চোরদের ধরার ক্ষমতা রাখে।
ভাই ও বোনেরা, চৌকিদারের এত শক্তি ও সামর্থ্যের পেছনে কী রয়েছে?
ভাই ও বোনেরা, আপনাদের আশীর্বাদই এই চৌকিদারের আসল শক্তি।
আমি আপনাদের আশ্বস্ত করতে চাই, তারা আমাকে যতই গালি দিক, যত মিথ্যা কথাই বলুক, যত চিৎকার করেই মিথ্যা বলুক না কেন, চৌকিদার এই সাফাই অভিযান বন্ধ করবে না।
নতুন ভারতের জন্য দালাল-মুক্ত ব্যবস্থা গড়ে তুলবেই।
এই বিশ্বাস নিয়ে আরেকবার সমস্ত উন্নয়ন প্রকল্পের জন্য আপনাদের সকলকে অনেক অনেক শুভেচ্ছা জানাই।
অনেক অনেক ধন্যবাদ।
CG/BD/DM/…
