ভুবনেশ্বর, গান্ধীনগর, হায়দরাবাদ, ইন্দোর, যোধপুর, মান্ডি, পাটনা ও রোপারে আটটি নতুন আইআইটি স্থাপনের লক্ষ্যে সংশোধিত ব্যয়বরাদ্দের প্রস্তাবটি বুধবার অনুমোদিত হল কেন্দ্রীয় মন্ত্রিসভার বৈঠকে।
প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত এই বৈঠকে ২০০৮-০৯ অর্থ বছরে শুরু হওয়া এই আটটি আইআইটি প্রকল্পে ১৩,৯৯০ কোটি টাকার সংশোধিত ব্যয়বরাদ্দে সম্মতি জানানো হয়।
আগামী ২০১৮-১৯ সাল নাগাদ এই প্রতিষ্ঠানগুলির নির্মাণ কাজ সম্পূর্ণ হবে বলে আশা করা যায়।
দীর্ঘ ১১ বছর ধরে এই প্রকল্প রূপায়ণের কাজ চলায় এবং সাজসরঞ্জাম ও মাল-মশলার দাম বৃদ্ধি পাওয়ায় আরও ৭,৯১০ কোটি টাকা বেশি খরচ হবে এগুলির নির্মাণ কাজ সম্পূর্ণ করতে।
সূচনায় এই প্রকল্পগুলির ব্যয়বরাদ্দের পরিমাণ ছিল ৬,০৮০ কোটি টাকা।
নির্মীয়মান আইআইটিগুলি চালু হলে প্রত্যেকটি প্রতিষ্ঠানে ছাত্র ভর্তির সংখ্যা দাঁড়াবে ২,৩৬০-এ।
প্রকল্প রূপায়ণের একাদশ বর্ষের শেষে, অর্থাৎ ২০১৯ সালের মার্চ মাস নাগাদ সবক’টি আইআইটি চালু হয়ে গেলে মিলিত ছাত্র সংখ্যা গিয়ে দাঁড়াবে ১২,৮৮০-তে।
প্রসঙ্গত উল্লেখ্য, গত ২০০৮-এর জুলাইতে অনুষ্ঠিত কেন্দ্রীয় মন্ত্রিসভার বৈঠকে ভুবনেশ্বর, গান্ধীনগর, হায়দরাবাদ, ইন্দোর, যোধপুর, মান্ডি, পাটনা এবং রোপারে আটটি আইআইটি স্থাপনের প্রস্তাবে অনুমোদন দেওয়া হয়।
ঐ সময় প্রতিটি আইআইটি প্রকল্পের রূপায়ণে ব্যয় মঞ্জুরির পরিমাণ ছিল ৭৬০ কোটি টাকা।
অর্থাৎ, আটটি প্রতিষ্ঠান গড়ে তুলতে মোট ব্যয়বরাদ্দ অনুমোদিত হয়েছিল ৬,০৮০ কোটি টাকা।
PG/SKD/DM/
