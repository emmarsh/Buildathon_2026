প্রধানমন্ত্রী শ্রী নরেন্দ্র মোদী আগামীকাল তিন দিনের গুজরাট সফরে যাচ্ছেন।
সফরকালে তিনি গান্ধীনগর, আমেদাবাদ ও হাজিরা যাবেন।
গান্ধীনগরে মহাত্মা মন্দির প্রদর্শনী তথা সম্মেলন কেন্দ্রে প্রথম অনুষ্ঠানে আগামীকাল শ্রী মোদী ভাইব্রান্ট গুজরাট গ্লোবাল ট্রেড শো – এর উদ্বোধন করবেন।
এই ট্রেড শো-তে ২৫টির বেশি শিল্প ও ব্যবসায়িক সংস্থা অংশ নিচ্ছে।
সেদিন সন্ধ্যায় প্রধানমন্ত্রী আমেদাবাদে সর্দার বল্লভ ভাই প্যাটেল চিকিৎসা-বিজ্ঞান ও গবেষণা প্রতিষ্ঠানের উদ্বোধন করবেন।
আমেদাবাদ পৌর নিগমের পক্ষ থেকে গড়ে তোলা এই সুপার স্পেশালিটি পাবলিক হাসপাতালটিতে এয়ার অ্যাম্বুলেন্স সহ যাবতীয় আধুনিক সুযোগ-সুবিধা ও সর্বাধুনিক চিকিৎসা পরিষেবা দানের বন্দোবস্ত রয়েছে।
৭৮ মিটার উচ্চতাবিশিষ্ট এই চিকিৎসা প্রতিষ্ঠানটি দক্ষতা, আধুনিকতা ও সাফল্যের এক উজ্জ্বল দৃষ্টান্ত।
ডিজিটাল ইন্ডিয়া উদ্যোগের সঙ্গে সাযুজ্য বজায় রেখে এই হাসপাতালটির যাবতীয় কাজকর্ম কাগজ বিহীন উপায়ে পরিচালিত হবে।
এর ফলে, সাধারণ মানুষ ব্যাপক লাভবান হবেন এবং আয়ুষ্মান ভারতের স্বপ্ন পূরণ করা সম্ভব হবে।
প্রধানমন্ত্রী এই হাসপাতালের সুযোগ-সুবিধাগুলি পরিদর্শন করবেন এবং এক জনসভায় ভাষণ দেবেন।
পরে, সন্ধ্যায় শ্রী মোদী আমেদাবাদ শপিং ফেস্টিভ্যাল, ২০১৯ উদ্বোধন করবেন।
ভাইব্রান্ট গুজরাট শীর্ষ সম্মেলনের পাশাপাশি, এই শপিবং ফেস্টিভ্যালের আয়োজন করা হচ্ছে।
শপিং ফেস্টিভ্যালে শ্রী মোদী একটি ম্যাসকট উদ্বোধন করবেন।
ভারতে এ ধরণের শপিং ফেস্টিভ্যালের আয়োজন এই প্রথম।
আমেদাবাদ শহরের সংস্থাগুলি তাদের উৎপাদিত পণ্যসামগ্রী এই ফেস্টিভ্যালে প্রদর্শনের সুযোগ পাবে।
এই উপলক্ষে প্রধানমন্ত্রী এক জনসভাতেও ভাষণ দেবেন।
পরদিন ১৮ তারিখ (শুক্রবার) প্রধানমন্ত্রী গান্ধীনগরে মহাত্মা মন্দির প্রদর্শনী তথা সম্মেলন কেন্দ্রে নবম ভাইব্রান্ট গুজরাট শীর্ষ সম্মেলনের সূচনা করবেন।
গুজরাটের মুখ্যমন্ত্রী থাকাকালীন শ্রী মোদী ২০০৩ সালে প্রথম এ ধরণের সম্মেলন আয়োজন করেছিলেন।
উদ্দেশ্য ছিল – বিনিয়োগের অন্যতম গন্তব্য হিসাবে গুজরাটকে তুলে ধরা।
এই শীর্ষ সম্মেলন বিশ্ব জুড়ে আর্থ-সামাজিক উন্নয়ন, জ্ঞান আদান-প্রদান এবং কার্যকর অংশীদারিত্ব গড়ে তোলার মতো বিষয়গুলি নিয়ে এক উপযুক্ত মঞ্চ প্রদান করবে।
প্রধানমন্ত্রী শনিবার (১৯ জানুয়ারি) হাজিরা যাবেন।
সেখানে তিনি হাজিরা বন্দুক কারখানা স্থাপন উপলক্ষে এক অনুষ্ঠানে যোগ দেবেন।
হাজিরা থেকে শ্রী মোদী দাদরা ও নগর হাভেলির সিলভাসা যাবেন।
সেখানে তিনি একাধিক উন্নয়নমূলক প্রকল্পের সূচনা ও শিলান্যাস করবেন।
সফরের শেষ পর্যায়ে প্রধানমন্ত্রী মুম্বাই যাবেন।
মুম্বাইয়ে শ্রী মোদী ভারতীয় চলচ্চিত্রের জাতীয় সংগ্রহালয়ের নতুন ভবন উদ্বোধন করবেন।
CG/BD/SB
