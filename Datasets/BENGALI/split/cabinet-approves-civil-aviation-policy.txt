প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার বৈঠকে অসামরিক বিমান পরিবহণ নীতিটিকে আজ অনুমোদন দেওয়া হল।
দেশের স্বাধীনতা লাভের পর এই প্রথম একটি পূর্ণাঙ্গ অসামরিক বিমান পরিবহণ নীতি পেশ করা হল কেন্দ্রীয় অসামরিক বিমান পরিবহণ মন্ত্রকের পক্ষ থেকে।
প্রস্তাবিত এই নীতিতে যে সমস্ত বিষয় অন্তর্ভুক্ত করা হয়েছে তার মধ্যে রয়েছে :
• আঞ্চলিক ক্ষেত্রগুলির মধ্যে সংযোগ
• নিরাপত্তা
• বিমান পরিবহণ সম্পর্কিত ব্যবস্থা ও পরিচালন
• রুট পরিচালনা সম্পর্কিত নির্দেশাবলী
• আন্তর্জাতিক বিমান পরিবহণের ক্ষেত্রে ৫/২০ ব্যবস্থা অনুসরণ
• দ্বিপাক্ষিক বিমান চলাচল সংক্রান্ত অধিকার
• কোড-শেয়ার সম্পর্কিত চুক্তি
• আর্থিক সাহায্য ও সমর্থন
• রাজ্য সরকার, বেসরকারি ক্ষেত্র এবং সরকারি-বেসরকারি অংশীদারিত্বে গড়ে তোলা বিমানবন্দর
• ভারতীয় বিমানবন্দর কর্তৃপক্ষ
• বিমান চলাচল সম্পর্কিত পরিষেবা
• বিমান চলাচল সম্পর্কিত নিরাপত্তা, বিদেশি যাত্রী আগমন এবং কাস্টম্‌স সংক্রান্ত নিয়ম-নীতি
• হেলিকপ্টার পরিষেবা
• চার্টার্স
• রক্ষণাবেক্ষণ, সংস্কার ও মেরামত
• বিমানবন্দরগুলির কাজকর্ম
• বিমান পরিষেবার মাধ্যমে পণ্য পরিবহণ
• বিমান পরিষেবায় ‘মেক ইন ইন্ডিয়া’ কর্মসূচির অন্তর্ভুক্তি
• বিমান চলাচল সম্পর্কিত শিক্ষা ও দক্ষতা অর্জন
• বিমান পরিবহণকে নিরন্তর রাখা
• সংশ্লিষ্ট অন্যান্য কার্যাবলী
• অত্যাবশ্যকীয় পরিষেবা পরিচালন আইন, ১৯৬৮।
বিমান পরিবহণ নীতির মূল লক্ষ্যগুলির মধ্যে রয়েছে আগামী ২০২২ সালের মধ্যে ভারতকে তৃতীয় বৃহত্তম অসামরিক বিমান পরিবহণ ক্ষেত্ররূপে চিহ্নিত করা (বর্তমানে ভারত অধিকার করে রয়েছে নবম স্থান), অন্তর্দেশীয় বিমান চলাচলের ক্ষেত্রে ২০১৫-র ৮ কোটি টিকিট বুকিং-এর মাত্রাকে ২০২২ সালের মধ্যে ৩০ কোটিতে উন্নীত করা, বাণিজ্যিক বিমান পরিবহণের সংখ্যা ২০১৬-র ৭৭ থেকে ২০১৯-এর মধ্যে ১২৭-এ বৃদ্ধি করা, পণ্য পরিবহণের মাত্রা চারগুণ বৃদ্ধি করে ১০ মিলিয়ন টনে উন্নীত করা ইত্যাদি।
PG/SKD/DM
