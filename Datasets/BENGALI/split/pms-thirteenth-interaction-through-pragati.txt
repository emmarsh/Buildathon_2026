আইসিটি-ভিত্তিক ‘প্রগতি’র মাধ্যমে মতবিনিময় ও আলোচনার অনুষ্ঠানে গ্রাহক ও ক্রেতা-সাধারণের ক্ষোভ ও অভিযোগের দেখভাল ও নিরসনের সার্বিক কাজকর্ম আজ পর্যালোচনা করেন প্রধানমন্ত্রী শ্রী নরেন্দ্র মোদী।
ই-কমার্সের ক্ষেত্রে ক্রেতাদের ক্ষোভ ও অভিযোগগুলি সম্পর্কে দ্রুত ব্যবস্থা গ্রহণের তিনি নির্দেশ দেন সংশ্লিষ্ট কর্মীদের।
এ ব্যাপারে যে সমস্ত পদক্ষেপ গ্রহণ করা হচ্ছে তার একটি সার্বিক চিত্র তুলে ধরা হয় প্রধানমন্ত্রীর কাছে।
ক্রেতা-সাধারণের জন্য জাতীয় হেল্পলাইনটিকে আরও জোরদার করে তোলা হয়েছে বলেও তাঁকে অবহিত করা হয়।
সংশ্লিষ্ট কাজে দক্ষতা বৃদ্ধি এবং কার্যকরভাবে ক্রেতা-সাধারণের অভিযোগের নিষ্পত্তিতে তিনি তৎপর হওয়ার পরামর্শ দেন যুক্ত সকল পক্ষকেই।
সমস্যার প্রকৃতি অনুধাবন করে এবং দায় ও দায়িত্বশীলতার বিষয়টি চিহ্নিত করে সমাধানের সম্ভাব্য পথ ও উপায় খুঁজে দেখারও তিনি নির্দেশ দেন সংশ্লিষ্ট কর্মী ও আধিকারিকদের।
এ ব্যাপারে সিদ্ধান্ত গ্রহণের ১০ দিনের মধ্যে তা সঠিকভাবে অনুসরণ করা হচ্ছে কিনা সে সম্পর্কেও খোঁজ নিতে বলেন তিনি।
উত্তরপ্রদেশ, রাজস্থান, মধ্যপ্রদেশ, মহারাষ্ট্র, গুজরাট, বিহার, ওড়িশা ও উত্তরাখণ্ড সহ কয়েকটি রাজ্যের গুরুত্বপূর্ণ সড়ক, রেল, বিদ্যুৎ, কয়লা এবং খনিগুলির পরিকাঠামো ক্ষেত্রের অগ্রগতির বিষয়টিও আজ তিনি খতিয়ে দেখেন পর্যালোচনাকালে।
দেশে সৌরশক্তি চালিত পাম্পসেট সংস্থাপনের কাজে অগ্রগতি সম্পর্কেও খোঁজখবর নেন প্রধানমন্ত্রী।
তাঁকে অবহিত করা হয় যে মোট ২০৮ মেগাওয়াট শক্তিসম্পন্ন সৌর পাম্প ইতিমধ্যেই সংস্থাপিত হয়েছে দেশের বিভিন্ন প্রান্তে।
এ সম্পর্কে ঝাড়খণ্ড, তেলেঙ্গানা, পাঞ্জাব, ছত্তিশগড়, গুজরাট এবং উত্তরপ্রদেশ সহ কয়েকটি রাজ্যের মুখ্যসচিবদের সঙ্গেও কথা বলেন প্রধানমন্ত্রী।
নকশাল হানার আশঙ্কা রয়েছে এ ধরনের কয়েকটি অঞ্চলে বিশেষত, ছত্তিশগড়ের দক্ষিণ বস্তার এলাকায় নির্মল পানীয় জল সরবরাহের কাজে সৌর পাম্প ব্যবহার করা হচ্ছে বলে জানানো হয় প্রধানমন্ত্রীকে।
বন্যা পরিস্থিতির মোকাবিলায় প্রস্তুতির প্রসঙ্গে প্রধানমন্ত্রী বলেন, বন্যাপ্রবণ এলাকাগুলিকে চিহ্নিত করার বিষয়টিকে অগ্রাধিকার দেওয়া প্রয়োজন সংশ্লিষ্ট রাজ্যগুলির।
এই লক্ষ্যে মহড়া চালানোর পাশাপাশি জলকে কাদামুক্ত করে তোলার পদক্ষেপও গ্রহণ করা উচিত বলে মনে করেন প্রধানমন্ত্রী।
তিনি জোর দেন জল সংরক্ষণের ওপরও।
PG/SKD/DM/S….29thJune, 2016
