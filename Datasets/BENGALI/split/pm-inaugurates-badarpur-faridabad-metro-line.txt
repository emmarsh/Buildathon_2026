প্রধানমন্ত্রী শ্রী নরেন্দ্র মোদি আজ বলেন, অবসরপ্রাপ্ত সেনা জওয়ান এবং যেসব সেনানীরা দেশের জন্য প্রাণ দিয়েছেন, তাঁদের প্রতি শ্রদ্ধাশীল হওয়াই সারা দেশের কাছে মুখ্য।
সেনা জওয়ানদের জন্য ‘এক পদ, এক অবসরকালীন ভাতা’ সম্পর্কে তাঁর প্রতিশ্রুতির কথা উল্লেখ করে প্রধানমন্ত্রী বলেন, গতকাল এই বিষয়ে ঘোষনা করার মধ্য দিয়ে সরকার প্রতিশ্রুতি পালন করেছে।
এই প্রতিশ্রুতি পালনের জন্য সরকারকে ৮০০০ কোটি টাকা থেকে ১০,০০০ কোটি টাকা পর্যন্ত ব্যয়ভার বহন করতে হবে যা আগেকার অনুমিত হিসাবের চাইতে তাৎপর্যপূর্ণভাবেই বেশি।
আজ ফরিদাবাদে বদরপুর-ফরিদাবাদ মেট্রো লাইনের উদ্বোধন করার পর প্রধানমন্ত্রী একথাগুলো বলেন।
প্রধানমন্ত্রী আক্ষেপ করে বলেন, দেশের প্রগতির লক্ষ্যে সরকারের গৃহীত প্রতিটি সিদ্ধান্ত নিয়ে রাজনীতি করা ফ্যাসন হয়ে দাঁড়িয়েছে।
সেনা জওয়ান এবং দেশবাসীদের ভুল পথে চালিত করা কারুরই উচিত নয়, জোর দিয়ে এ মত ব্যক্ত করে প্রধানমন্ত্রী বলেন, দেশের বিকাশ রাজনীতির মাধ্যমে নয়, হবে রাষ্ট্রনীতির মাধ্যমেই।
প্রধানমন্ত্রী বলেন, সেনা জওয়ানদের একটা বড় অংশই হরিয়ানাবাসী এবং তাই, ওআরওপি ঘোষনা হরিয়ানার অর্থনীতিতে উল্লেখযোগ্য অবদান রাখবে।
উন্নয়নই হচ্ছে সব সমস্যার সমাধান, একথা পুনর্ব্যক্ত করে প্রধানমন্ত্রী বলেন, ভারতের উন্নয়নের লক্ষ্যে কেন্দ্রীয় সরকার সব ধরণের পদক্ষেপ নিচ্ছে।
তিনি বলেন, সম্প্রতি সারা বিশ্ব আর্থিক দুর্গতির মুখোমুখি হয়েছে, কিন্তু তখনো ভারতের অর্থনীতি দৃঢ়তা দেখিয়েছে।
তিনি আরও বলেন, কেন্দ্র এবং রাজ্য সরকারকে কাঁধে কাঁধ মিলিয়ে এগিয়ে যেতে হবে।
আগামী ২০২২ সালের মধ্যে সকলের জন্য আবাসনের ব্যবস্থা করার লক্ষ্যে সরকারের সিদ্ধান্তের কথা তিনি আবারও জানান।
প্রধানমন্ত্রী মেট্রো রেলে চড়ে সেন্ট্রাল দিল্লি থেকে ফরিদাবাদে পৌঁছান এবং ফিরে আসেন।
মেট্রো রেলে যাত্রা পথে প্রধানমন্ত্রী মেট্রো রেলে তাঁর সহযাত্রীদের, বিশেষত তরুনদের সাথে কথাবার্তা বলেন।
SC/JC/AGT …
