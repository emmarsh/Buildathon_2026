তামিলনাডুর মাদুরাই ও নিকটবর্তী এলাকায় স্বাস্থ্য সুরক্ষার সুযোগ বাড়িয়ে তুলতে, প্রধানমন্ত্রী শ্রী নরেন্দ্র মোদী, এইম্‌স মাদুরাইয়ের শিলান্যাস করেছেন।
মাদুরাইয়ের থোপ্পুরে নতুন এই এইম্‌স গড়ে তোলা হবে।আধুনিক চিকিৎসা, মেডিকেল শিক্ষা এবং গবেষণা ক্ষেত্রে অগ্রণী ভূমিকা নেবে এই এইম্‌স।মাদুরাইতে এই এইম্‌সটি গড়ে তোলার ফলে তামিলনাড়ুর দক্ষিণাঞ্চলের পিছিয়ে পড়া জেলাগুলি উপকৃত হবে।
মাদুরাইয়ের এক জনসভায় প্রধানমন্ত্রী বলেন, মাদুরাইতে এইম্‌স – এর ভিত্তিপ্রস্তর স্থাপন এক রকম ‘এক ভারত, শ্রেষ্ঠ ভারতে’র দৃষ্টিভঙ্গীরই প্রতিফলন।দিল্লির এইম্‌স স্বাস্থ্য ক্ষেত্রে নিজের একটি ব্র্যান্ড তৈরি করেছে।মাদুরাইতে এইম্‌স হলে, তা কাশ্মীর থেকে মাদুরাই এবং গুয়াহাটি থেকে গুজরাট পর্যন্ত দেশের সর্বত্র এই ব্র্যান্ডের প্রসার ঘটাবে।এর ফলে, তামিলনাড়ুর সমস্ত মানুষ উপকৃত হবেন।
প্রধানমন্ত্রী স্বাস্থ্য সুরক্ষা যোজনার আওতায় শ্রী মোদী মাদুরাইয়ের রাজাজী মেডিকেল কলেজ, তাঞ্জাভুর মেডিকেল কলেজ এবং তিরুনেলভেলি মেডিকেল কলেজের সুপার স্পেশালিটি ব্লকেরও উদ্বোধন করেন।এই প্রকল্পের সারা দেশের ৭৩টি মেডিকেল কলেজের মানোন্নয়নের সংস্থান রয়েছে।তিনটি সরকারি মেডিকেল কলেজের সুপার স্পেশালিটি ব্লকের উদ্বোধন করে প্রধানমন্ত্রী সন্তোষ প্রকাশ করেন।
স্বাস্থ্য ক্ষেত্রের ওপর সরকারের জোর দেবার কথা পুনরায় উল্লেখ করে প্রধানমন্ত্রী বলেন সকলের সুস্বাস্থ্য এবং স্বাস্থ্য পরিষেবা সকলের জন্য সহজলভ্য করে তুলতেই এই উদ্যোগ।
তিনি আরও বলেন, মিশন ইন্ডিয়া ইন্দ্রধনুষ প্রকল্পের কাজ যেভাবে এগোচ্ছে, তা রোগ প্রতিরোধমূলক বযবস্থায় এক নতুন দৃষ্টান্ত সৃষ্টি করছে।প্রধানমন্ত্রী মাতৃবন্দনা যোজনা এবং প্রধানমন্ত্রী সুরক্ষিত মাতৃত্ব অভিযান, নিরাপদ মাতৃত্বের বিষয়টিকে আন্দোলনের রূপ দিয়েছে।গত সাড়ে চার বছরে আন্ডার গ্র্যাজুয়েট মেডিকেল শিক্ষাক্রমের আসনসংখ্যা ৩০ শতাংশ বাড়ানো হয়েছে।
আয়ুষ্মান ভারত প্রসঙ্গে প্রধানমন্ত্রী বলেন, সাধারণ মানুষের সার্বিক স্বাস্থ্য রক্ষা ক্ষেত্রে এটি একটি উল্লেখযোগ্য পদক্ষেপ।তামিলনাড়ুর প্রায় ১ কোটি ৫৭ লক্ষ মানুষ এই প্রকল্পের আওতায় এসেছেন।মাত্র গত তিন মাসেই ৮৯ হাজার সুফলভোগী, এই প্রকল্পে উপকৃত হয়েছেন এবং তামিলনাড়ুর হাসপাতালে চিকিৎসাধীন ব্যক্তিদের জন্য ২০০ কোটি টাকা বরাদ্দ করা হয়েছে।তিনি বলেন, তামিলনাড়ুতে ইতিমধ্যেই ১ হাজার ৩২০টি স্বাস্থ্য কেন্দ্র চালু হয়েছে।
রোগ নিয়ন্ত্রণ প্রসঙ্গে তিনি বলেন, আগামী ২০২৫ সালের মধ্যে সরকার যক্ষ্মা রোগ নিয়ন্ত্রণ করতে বদ্ধপরিকর।
“এজন্য আমরা প্রযুক্তিগত এবং আর্থিক সহায়তা দিচ্ছি।
রাজ্য সরকার চেন্নাইকে যক্ষ্মামুক্ত এবং আগামী ২০২৩ সালের মধ্যে সমগ্র তামিলনাড়ুকে যক্ষ্মামুক্ত করার উদ্যোগ নেওয়ায় আমি খুশি”।এ ব্যাপারে তামিলনাড়ু সরকারের ভূমিকার তিনি প্রশংসা করেন।
প্রধানমন্ত্রী রাজ্যে ১২টি পোস্ট অফিস পাসপোর্ট সেবা কেন্দ্রের উদ্বোধন করেন।তিনি বলেন, দেশের সাধারণ নাগরিকদের সহজ জীবনযাপনের মানোন্নয়নের এটি একটি উদাহরণ।
মাদুরাই থেকে প্রধানমন্ত্রী কোচির উদ্দেশে রওনা দেন।সেখানে তিনি একাধিক প্রকল্পের উদ্বোধন ও শিলান্যাস করবেন।
CG/SB…
