‘স্বচ্ছ ভারত অভিযান’-এরঅঙ্গ হিসেবে গত এক পক্ষকাল ধরে প্রধানমন্ত্রীর কার্যালয়ে যে বিশেষ পরিচ্ছন্নতা কর্মসূচির আয়োজন করা হয় আজ তার আনুষ্ঠানিক পরিসমাপ্তি ঘটে।
এই পরিচ্ছন্নতা অভিযানের ফলশ্রুতিতে ১০ হাজারেরও বেশি পুরনো ফাইল বাতিল করা হয় এবং পুরাতাত্ত্বিক মূল্য ও গুরুত্ব রয়েছে এই ধরনের আরও ১ হাজারটি ফাইল সংরক্ষণের লক্ষ্যে তুলে দেওয়া হয় ভারতের জাতীয় পুরাতত্ত্ব বিভাগের হাতে।
প্রধানমন্ত্রীর কার্যালয়ের সংশ্লিষ্ট আধিকারিক ও কর্মীরা স্বেচ্ছায় অংশগ্রহণ করেন এই পরিচ্ছন্নতা অভিযানে।
সমগ্র অভিযানের নেতৃত্ব দেন প্রধানমন্ত্রীর প্রধান সচিব শ্রী নৃপেন্দ্র মিশ্র।
পরিচ্ছন্নতা অভিযানের ফলশ্রুতিতে প্রধানমন্ত্রীর কার্যালয়ের পশ্চিমের প্রবেশ পথটির প্রাঙ্গণ পরিষ্কার-পরিচ্ছন্ন করে সেখানে সৌন্দর্যায়নের ব্যবস্থা করা হয়।
যাবতীয় বৈদ্যুতিন আবর্জনার অপসারণ করে অন্যান্য পরিত্যক্ত সামগ্রী থেকেও কার্যালয়টি মুক্ত করা হয়।
উল্লেখ্য, ২০১৪ সালের মে মাসে প্রধানমন্ত্রীর দায়িত্ব গ্রহণের পর শ্রী নরেন্দ্র মোদী প্রধানমন্ত্রীর কার্যালয়টি পরিদর্শন করে সেখানে পরিচ্ছন্নতা রক্ষার আহ্বান জানান এবং বলেন যে এর ফলে কাজকর্মে উৎসাহের সঞ্চার ঘটবে।
শ্রী মোদী দায়িত্বভার গ্রহণের পর থেকে তাঁর কার্যালয়ে এটি হল তৃতীয় পরিচ্ছন্নতা অভিযান।
পরিচ্ছন্নতার উদ্যোগ গ্রহণ করার জন্য প্রধানমন্ত্রীর নির্দেশ অনুসরণ করে বেশ কিছু পত্র ও আবেদনের প্রাপ্তি স্বীকার এবং সরকারি ফাইলগুলির প্রক্রিয়াকরণের কাজ সম্পূর্ণ করা হয়।
হাতে হাতে আবেদনের প্রক্রিয়া সম্পূর্ণ করার পরিবর্তে চালু হয়েছে বৈদ্যুতিন পদ্ধতিতে আবেদন ও চিঠিপত্র সম্পর্কে ব্যবস্থা গ্রহণের কাজ।
এর ফলে, জনসাধারণের আবেদন সম্পর্কে প্রক্রিয়াকরণের কাজ সম্পূর্ণ করতে আগের এক মাসের তুলনায় এখন সময় লাগছে মাত্র একদিন।
এছাড়াও, অনলাইনে ভি ভি আই পি-দের চিঠিপত্র সম্পর্কে দেখভাল ব্যবস্থা, পরিচালন পদ্ধতিগত ব্যবস্থা এবং ড্যাশবোর্ড পদ্ধতিও চালু করা হয়েছে।
এর ফলে, সমগ্র ব্যবস্থাটিতে একদিকে যেমন দক্ষতা নিশ্চিত করা গেছে, অন্যদিকে তেমনই প্রক্রিয়াকরণের কাজ সম্পূর্ণ করতে সময়েরও সাশ্রয় ঘটছে।
২০১৪ সালের মে মাসের পর থেকে এ পর্যন্ত ১ লক্ষেরও বেশি পুরনো ফাইল বাতিল করা হয়েছে।
এর ফলে, দপ্তরের দুটি রেকর্ড রুম অন্যান্য কাজের জন্য খালি করে দেওয়া সম্ভব হয়েছে।
পুরনো অব্যবহৃত সরঞ্জাম নিলামে বিক্রি করে দেওয়ায় প্রধানমন্ত্রীর কার্যালয়ে আরও দুটি ঘরকে অন্যান্য কাজের উপযোগী করে তোলা হয়েছে।
কাজের উপযোগী পরিবেশ গড়ে তুলতে সংস্থাপিত হয়েছে নতুন প্রযুক্তিগত কিছু ব্যবস্থাও।
এই বিশেষ উদ্যোগ গ্রহণের ফলে সাউথ ব্লকে প্রধানমন্ত্রীর কার্যালয়ে ১,৮০০ বর্গ ফুটের মতো জায়গা খালি করে ফেলা সম্ভব হয়েছে।
ঐ স্থানটিতে বর্তমানে প্রধানমন্ত্রীর কার্যালয়ের ৫০ জন কর্মীর বসার ব্যবস্থা করা হয়েছে।
এর আগে স্থানাভাবে ঐ সমস্ত কর্মীদের রেল ভবন থেকে কাজকর্ম চালাতে হত।
এইভাবেই পরিচ্ছন্নতা সম্পর্কে প্রধানমন্ত্রীর নির্দেশ ও আদর্শ অনুসরণ করে পরিচ্ছন্নতা অভিযানটি সাফল্য লাভ করেছে।
PG/SKD/DM/
