রাজধানীতে ভারত-আফ্রিকা ফোরাম শীর্ষ বৈঠকের অঙ্গ হিসেবে আফ্রিকার বিভিন্ন দেশের রাষ্ট্রপ্রধানদের সঙ্গে পৃথক পৃথক বৈঠকে আজ মিলিত হলেন প্রধানমন্ত্রী শ্রী নরেন্দ্র মোদী।
জিম্বাবোয়ের প্রেসিডেন্ট এবং আফ্রিকান ইউনিয়নের চেয়ারম্যান মিঃ রবার্ট মুগাবের সঙ্গে এক বৈঠকে রাষ্ট্রসঙ্ঘের সংস্কার এবং সন্ত্রাসবাদের হুমকি প্রসঙ্গে প্রধানমন্ত্রী আলাপ-আলোচনা করেন।
বিভিন্ন দ্বিপাক্ষিক স্বার্থ সংশ্লিষ্ট বিষয় সম্পর্কে তাঁদের মধ্যে মতবিনিময় হয়।
ভারত ও জিম্বাবোয়ের মধ্যে ঘনিষ্ঠ দ্বিপাক্ষিক সম্পর্কের কথা প্রধানমন্ত্রী বৈঠকে তুলে ধরেন।
উল্লেখ্য, প্রেসিডেন্ট মুগাবে ভারত-আফ্রিকা ফোরাম শীর্ষ বৈঠকে সহ-সভাপতির পদ অলঙ্কৃত করছেন।
শীর্ষ বৈঠকের প্রস্তুতির বিষয়টি দুই নেতা পর্যালোচনা করেন।
ঘানার প্রেসিডেন্ট মিঃ জন দ্রামানি মাহামার সঙ্গেও প্রধানমন্ত্রী এক দ্বিপাক্ষিক বৈঠকে মিলিত হন।
দু’দেশের মধ্যে আন্তরিক সম্পর্ক এবং ক্রমপ্রসারমান দ্বিপাক্ষিক বাণিজ্যের বিষয়গুলি আলোচনাকালে উঠে আসে।
কৃষি, তথ্যপ্রযুক্তি, দক্ষতা উন্নয়ন, সাইবার নিরাপত্তা এবং নৌ-নিরাপত্তার মতো বিষয়গুলিও দুই নেতার আলোচ্যসূচিতে স্থান পায়।
সোয়াজিল্যান্ডের রাজা মহামান্য তৃতীয় মাসওয়াতির সঙ্গেও এক পৃথক বৈঠকে বসেন প্রধানমন্ত্রী শ্রী নরেন্দ্র মোদী।
ভারতের উন্নয়ন সম্পর্কে তাঁর চিন্তাভাবনার কথা ব্যক্ত করেন রাজা।
বিশেষত, পরিকাঠামো, পুনর্নবীকরণযোগ্য জ্বালানি এবং দক্ষতা উন্নয়নের মতো বিষয়গুলি সম্পর্কে তাঁর মত তিনি প্রধানমন্ত্রীকে জানান।
অন্যদিকে, প্রধানমন্ত্রী শ্রী নরেন্দ্র মোদী সোয়াজিল্যান্ডের রাজার নেতৃত্ব ও দৃষ্টিভঙ্গির বিশেষ প্রশংসা করেন এবং তাঁর দেশের উন্নয়নে ভারত সহযোগিতায় প্রস্তুত বলে তাঁকে অবহিত করেন।
বেনিন-এর প্রেসিডেন্ট ডঃ বোনি ইয়াই-র সঙ্গেও বৈঠক করেন প্রধানমন্ত্রী।
দু’দেশের মধ্যে ক্রমবর্ধমান অর্থনৈতিক সম্পর্ক এবং কৃষি বিকাশ, বিদ্যুৎ উৎপাদন, জল সরবরাহ এবং পরিবহণ সহ সহযোগিতার বিভিন্ন ক্ষেত্র সম্পর্কে তাঁরা মতবিনিময় করেন।
প্রধানমন্ত্রী বৈঠক করেন নাইজেরিয়ার প্রেসিডেন্ট মিঃ মোহাম্মাদু বুহারি-র সঙ্গেও।
তেল অনুসন্ধান, প্রতিরক্ষা সহযোগিতা এবং রাষ্ট্রসঙ্ঘের সংস্কার সহ বিভিন্ন বিষয় দুই নেতার আলোচনাকালে উঠে আসে।
কেনিয়ার প্রেসিডেন্ট মিঃ উহুরু কেনিয়াট্টা-র সঙ্গে বৈঠকে স্বাস্থ্য পরিচর্যা, পরিকাঠামো, দ্বিপাক্ষিক বাণিজ্য এবং অর্থনৈতিক সম্পর্কের মতো বিষয়গুলি নিয়ে কথা বলেন প্রধানমন্ত্রী শ্রী নরেন্দ্র মোদী।
দু’দেশের মধ্যে ঐতিহাসিক সম্পর্ক এবং কেনিয়ায় ভারতের প্রভাব সম্পর্কেও তাঁদের মধ্যে আলোচনা হয়।
সন্ত্রাসবাদ এবং রাষ্ট্রসঙ্ঘের সংস্কার প্রসঙ্গেও দুই নেতা কথাবার্তা বলেন।
দক্ষিণ আফ্রিকার প্রেসিডেন্ট জেকব জুমার সঙ্গে বৈঠকে দু’দেশের ঐতিহাসিক সম্পর্কের স্মৃতিচারণ করা হয়।
সন্ত্রাসবাদ, রাষ্ট্রসঙ্ঘের নিরাপত্তা পরিষদের সংস্কার এবং বিশ্বের বিভিন্ন দেশের শাসন ব্যবস্থা সম্পর্কিত প্রতিষ্ঠানগুলির সংস্কার সহ বিভিন্ন বিষয় দুই নেতার আলোচ্যসূচিতে স্থান পায়।
উগান্ডার প্রেসিডেন্ট মিঃ ওয়াই মুসেভেনির সঙ্গে প্রধানমন্ত্রী শ্রী নরেন্দ্র মোদীর বৈঠকে দু’দেশের মধ্যে পারস্পরিক সমঝোতা ও সমৃদ্ধির বাতাবরণ প্রসারিত করতে কি কি ব্যবস্থা গ্রহণ করা প্রয়োজন তা নিয়ে বিস্তারিত আলোচনা হয়।
PG/SKD/DM/S
