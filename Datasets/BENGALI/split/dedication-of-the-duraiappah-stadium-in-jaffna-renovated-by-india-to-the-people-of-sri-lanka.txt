আগামীকাল সকালে জাফনার নতুন করে গড়ে তোলা দুরাইয়াপ্পা স্টেডিয়ামটি শ্রীলঙ্কাবাসীদের উদ্দেশে যৌথভাবে উৎসর্গ করবেন ভারতের প্রধানমন্ত্রী শ্রী নরেন্দ্র মোদী এবং শ্রীলঙ্কার প্রেসিডেন্ট মিঃ মৈত্রীপালা সিরিসেনা।
প্রেসিডেন্ট সিরিসেনা উপস্থিত থাকবেন জাফনায় এবং ভারতের প্রধানমন্ত্রী শ্রী মোদী নয়াদিল্লি থেকে এক ভিডিও সম্মেলনের মাধ্যমে যোগ দেবেন এই অনুষ্ঠানে।
জাফনার প্রাক্তন মেয়র প্রয়াত অ্যালফ্রেড থাম্বিরাজা দুরাইয়াপ্পার স্মরণে ও সম্মানে ৭ কোটি টাকারও বেশি ব্যয়ে এই স্টেডিয়ামটিকে নতুন করে গড়ে তুলেছে ভারত সরকার।
নতুন করে সাজিয়ে তোলা এই স্টেডিয়ামটিতে আসন সংখ্যা বর্তমানে ১,৮৫০টি।
শ্রীলঙ্কার উত্তরাঞ্চলের যুবসমাজের সার্বিক উন্নয়নে বিশেষ সহায়ক হয়ে উঠবে পুনর্গঠিত এই স্টেডিয়ামটি।সেইসঙ্গে, ঐ দেশের ক্রীড়া ও বিনোদন সংক্রান্ত কর্মসূচির প্রসার এবং পরিকাঠামো বিকাশে এক সহায়ক ভূমিকাও পালন করবে এই স্টেডিয়াম।
বিগত ১৯৯৭ সাল থেকে এই স্টেডিয়ামটিতে কোন অনুষ্ঠানের আয়োজন করা সম্ভব হয়নি।
ভারতের উদ্যোগে প্রয়োজনীয় সংস্কারের মাধ্যমে নতুন সাজে সাজিয়ে তোলা এই স্টেডিয়ামটিতে আয়োজিত প্রথম বড় ধরনের অনুষ্ঠানটি প্রত্যক্ষ করবেন প্রধানমন্ত্রী শ্রী মোদী এবং প্রেসিডেন্ট মিঃ সিরিসেনা।
দ্বিতীয় আন্তর্জাতিক যোগ দিবস পালনের একটি অঙ্গ হিসেবে আয়োজিত হচ্ছে এই বিশেষ অনুষ্ঠান।
যোগ প্রদর্শনের এই কর্মসূচিটিতে ৮ হাজারেরও বেশি মানুষ অংশগ্রহণ করবেন বলে আশা করা হচ্ছে।
PG/SKD/DM/
