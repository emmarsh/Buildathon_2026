মহামান্য রাষ্ট্রপতি সোলি,
মালদ্বীপ থেকে আগত অন্যান্য সম্মানীয় মন্ত্রীগণ তথা অতিথিবৃন্দ,
আপনাদের সকলকে ভারতে আন্তরিক স্বাগত জানিয়ে আমি খুবই আনন্দিত।
রিপাবলিক অফ মালডিভ্‌স’-এর রাষ্ট্রপতি পদ গ্রহণের জন্য আপনাকে আরেকবার শুভেচ্ছা।
শুধু মালদ্বীয় নয়, গোটা বিশ্বে আপনার গণতন্ত্রের জন্য সংগ্রাম ও সাফল্য প্রেরণার উৎস হয়ে উঠেছে।
গত মাসে আপনার শপথ গ্রহণ সমারোহে উপস্থিত থাকা শুধু আমার জন্য নয়, ভারতের জন্য অত্যন্ত সম্মানের বিষয় ছিল।
রাষ্ট্রপতি পদ গ্রহণের এক মাসের মধ্যে আপনি বিদেশ সফরের জন্য ভারতকে বেছেছেন।
আমাদের জন্য এটা অত্যন্ত সম্মান ও গর্বের বিষয়।
আপনার এই সফর সেই নিবিড় পারস্পরিক ভরসা এবং বন্ধুত্বের ভিত্তির ওপর দাঁড়িয়ে।
আমাদের বন্ধুত্ব শুধু ভৌগোলিক নৈকট্যের ফলে নয়, সাগরের ঢেউ উভয় দেশের সৈকতকে জুড়েছে।
ইতিহাস, সংস্কৃতি, ব্যবসা এবং সামাজিক সম্পর্ক আমাদের ক্রমে আরও কাছে এনেছে।
উভয় দেশের মানুষ আজ গণতন্ত্রের প্রতি নিজেদের আস্থা এবং উন্নয়নের আকাঙ্ক্ষা নিয়ে পরস্পরের সঙ্গে যুক্ত।
আপনার এই সফর উভয় দেশের মধ্যে সম্পর্কের ইতিহাসে এক নতুন অধ্যায়ের সূচনা করবে।
বন্ধুগণ,
রাষ্ট্রপতি সোলি এবং আমার মধ্যে আজ অত্যন্ত সৌহার্দ্র্যপূর্ণ এবং বন্ধুতপূর্ণ আবহে আলাপ-আলোচনা হয়েছে।
উভয় দেশের মধ্যে পরম্পরাগত শক্তিশালী এবং মৈত্রীপূর্ণ সম্পর্ক আরও নিবিড় করার প্রতি আমাদের দৃঢ় প্রত্যয় এই আলোচনাকে এগিয়ে নিয়ে গেছে।
মহামান্য রাষ্ট্রপতি,
আপনার সরকারের জনগণ-কেন্দ্রিক উন্নয়নের লক্ষ্যকে আমি অনেক প্রশংসা জানাই।
এক ঘনিষ্ঠ বন্ধু এবং প্রতিবেশী রূপে আমরা মালদ্বীপের সাফল্য কামনা করি।
মালদ্বীপের জনগণের জীবন বদলাতে আপনার সরকারের উচ্চাকাঙ্ক্ষী প্রকল্পগুলির বাস্তবায়নের মাধ্যমে মালদ্বীপের উন্নয়নের মানবিক রূপ আরও উজ্জ্বল করে তুলছে।
ভারত সর্বদা আপনাদের সঙ্গে রয়েছে।
আমি আনন্দিত যে এই দায়বদ্ধতার প্রত্যক্ষ অভিব্যক্তি রূপে মালদ্বীপের সামাজিক, আর্থিক উন্নয়নের জন্য আর্থিক সহায়তা, কারেন্সি সোয়াপ এবং ন্যূনতম সুদে লাইন্‌স অফ ক্রেডিট রূপে ভারত মালদ্বীপকে ১.৪ বিলিয়ন আমেরিকান ডলার আর্থিক সাহায্য প্রদান করবে।
উভয় দেশের মধ্যে যোগাযোগ ব্যবস্থা উন্নয়নে ভারত পূর্ণ সহযোগিতা করবে।
উন্নত যোগাযোগ ব্যবস্থার মাধ্যমে পণ্য পরিবহণ পরিষেবা, তথ্য, ভাবনা, সংস্কৃতি এবং জনগণের মধ্যে আদানপ্রদানকে উৎসাহ যোগানো হবে।
রাষ্ট্রপতি সোলিকে স্বাস্থ্য, মানবসম্পদ উন্নয়ন, পরিকাঠামো, কৃষি, দক্ষতা ও ক্ষমতা বৃদ্ধি, তথ্য ও যোগাযোগ প্রযুক্তি এবং পর্যটনে আমাদের অংশীদারিত্ব শক্তিশালী করার প্রতিশ্রুতি দিয়েছি।
আমরা আগামী পাঁচ বছরে মালদ্বীপের নাগরিকদের প্রশিক্ষণ, দক্ষতা এবং ক্ষমতা বৃদ্ধির জন্য অতিরিক্ত এক হাজার আসন প্রদানেরও সিদ্ধান্ত নিয়েছি।
আমাদের নাগরিকদের মধ্যে সৌহার্দ্র্য আমাদের পারস্পরিক সম্পর্ককে নতুন মাত্রা দিয়েছে।
সেজন্য আজ আমরা নতুন ভিসা চুক্তি স্বাক্ষরকে স্বাগত জানাই।
আমরা পারস্পরিক বাণিজ্যিক সম্পর্কের উন্নতি তথা দ্বিপাক্ষিক বাণিজ্য বৃদ্ধি দেখতে চাই।
এটি উভয় দেশের জন্যই লাভজনক হবে।
মালদ্বীপে স্বচ্ছ, জবাবদিহিতা এবং আইনানুগ প্রশাসনের লক্ষ্যে ভারতীয় ব্যবসায়ীদের এক স্বাগত বার্তা প্রদান করে।
রাষ্ট্রপতিজি, আমাদের প্রতিবেশী ও মিত্র দেশ মালদ্বীপ ‘এলভিসি’ শ্রেণী থেকে উন্নতি করে এখন মধ্য আয় গোষ্ঠীর দেশ হয়ে ওঠার দৃষ্টান্ত স্থাপন করায় আমরা ভারতবাসী গর্বিত।
দীর্ঘস্থায়ী সুদূরপ্রসারী উন্নয়ন এবং আবহাওয়া পরিবর্তনের কঠিন চ্যালেঞ্জের মোকাবিলা করে মালদ্বীপ এই সাফল্য পেয়েছে।
এসব সমস্যার মোকাবিলা আর সমুদ্র-সম্পদের সুদূরপ্রসারী উন্নয়নে মালদ্বীপের ভূমিকা বিশ্বে গুরুত্বপূর্ণ হবে।
এজন্য ভারত এবং মালদ্বীপের মধ্যে সামুদ্রিক সহযোগিতার বিবিধ মাত্রায় পারস্পরিক সহযোগিতা বৃদ্ধির জন্য আমরা সহমত।
মহামাননীয়েষু,
আপনাদের আবার কমনওয়েল্‌থ-এর সঙ্গে যুক্ত হওয়ার সিদ্ধান্তকে আমরা স্বাগত জানাই।
আমরা একে সমর্থন করব।
আমরা ভারত মহাসাগর রিম অ্যাসোসিয়েশন (আইওআরএ) পরিবারে আপনাদের স্বাগত জানাই।
রাষ্ট্রপতি সোলি এবং আমি, এ ব্যাপারে সহমত যে ভারত মহাসাগর ক্ষেত্রে শান্তি এবং নিরাপত্তা বজায় রাখতে পারস্পরিক সহযোগিতা আরও নিবিড় করার প্রয়োজন রয়েছে।
উভয় দেশের নিরাপত্তা পরস্পরের স্বার্থ জড়িত রয়েছে।
এই অঞ্চলের স্থিতিশীলতা বজায় রাখতে পরস্পরের হিতে সদা সজাগ থাকার ক্ষেত্রেও আমরা একমত।
পাশাপাশি, এমন কোনও গতিবিধি আমরা নিজেদের দেশে হতে দেব না যা অপরের ক্ষতি করতে পারে।
এই অঞ্চলের উন্নয়ন ও স্থিরতার ক্ষেত্রে ভারত ও মালদ্বীপের অংশীদারিত্ব সমান থাকবে।
সেজন্য আমি রাষ্ট্রপতি সোলির সঙ্গে মিলেমিশে কাজ করার ক্ষেত্রে সহমত যাতে দু’দেশের সম্পর্কের অনন্ত সম্ভাবনা বিকশিত হয়।
আর উভয় দেশের জনগণ এর দ্বারা উপকৃত হন।
অনেক অনেক ধন্যবাদ।
CG/SB/DM/
