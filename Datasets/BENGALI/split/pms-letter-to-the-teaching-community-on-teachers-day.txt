শিক্ষক দিবসে ডঃ সর্বপল্লী রাধাকৃষ্ণনের প্রতি শ্রদ্ধার্ঘ্য নিবেদন করে প্রধানমন্ত্রী শ্রী নরেন্দ্র মোদী শিক্ষক সম্প্রদায়কে অভিনন্দন জানিয়েছেন।
প্রধানমন্ত্রী বলেছেন, শিক্ষকরা যে কেবলমাত্র অনুপ্রেরণা যোগান তাই নয়, তাঁরা শিক্ষাদান করেন এবং আলো ছড়ান।
দেশের লক্ষ লক্ষ শিক্ষকদের উদ্দেশে এক ই-মেল বার্তায় প্রধানমন্ত্রী শিশুদের জীবনে তাঁদের গুরুত্বপূর্ণ প্রভাবের কথা উল্লেখ করে বলেছেন, শিক্ষকরা যে মূল্যবোধ শিশুদের শেখান, তা সারা জীবন তাদের সঙ্গে থেকে যায়।
প্রধানমন্ত্রী দেশের প্রাক্তন রাষ্ট্রপতি ডঃ এ পি জে আব্দুল কালামকে উদ্ধৃত করে বলেছেন, “শিক্ষকতা অত্যন্ত মহান এক পেশা এবং একজন ব্যক্তি মানুষের চরিত্র, দক্ষতা এবং ভবিষ্যৎ গড়ে দেয়।”
শ্রী নরেন্দ্র মোদী বলেছেন, যেসব সমাজ শিক্ষা, গবেষণা এবং উদ্ভাবনকে সর্বোচ্চ অগ্রাধিকার দেয়, তারাই একুশ শতকের ভবিষ্যৎ নির্ধারণ করবে।
তিনি বলেন, বলাই বাহুল্য যে এক্ষেত্রে শিক্ষকদের ভূমিকা অত্যন্ত গুরুত্বপূর্ণ।
প্রধানমন্ত্রী শিক্ষকদের উদ্দেশে তাঁর চিঠিতে আশা প্রকাশ করে বলেছেন যে শিক্ষকরা প্রযুক্তির সর্বশেষ অগ্রগতি বিষয়ে নিজেদের অবহিত রাখছেন এবং প্রযুক্তির সঙ্গে ছাত্রছাত্রীদের সংযোগ গড়ে তুলছেন।
এ প্রসঙ্গে শিক্ষাক্ষেত্রে ভারত সরকার কর্তৃক গৃহীত কিছু উদ্যোগ যে নতুন পরিবর্তনের সূচনা করতে চলেছে, সে বিষয়েও তিনি উল্লেখ করেছেন।
প্রধানমন্ত্রী বলেছেন, শিক্ষকদের অক্লান্ত পরিশ্রমের ফলেই আমাদের দৃষ্টি বরাদ্দ থেকে ফলাফলের প্রতি নিবদ্ধ হয়েছে, শিক্ষাদান থেকে শিক্ষা গ্রহণের প্রতি আগ্রহ বেড়েছে।
তিনি বলেন, ‘অটল টিঙ্কারিং ল্যাব’-এর মতো উদ্যোগের ফলে দক্ষতা বৃদ্ধির কাজে গুরুত্ব বৃদ্ধি পেয়েছে।
সারা ভারত জুড়ে যেভাবে অসংখ্য বিশ্ববিদ্যালয় স্থাপিত হচ্ছে তাতে কোন ছাত্রই উচ্চমানের শিক্ষার আনন্দ থেকে বঞ্চিত হবে না।
দোসরা অক্টোবর মহাত্মা গান্ধীর সার্ধ শততম জন্মবার্ষিকী আয়োজনের কথা উল্লেখ করে প্রধানমন্ত্রী বাপুর মহান আদর্শকে অভিনব উপায়ে ছাত্রছাত্রীদের মধ্যে ছড়িয়ে দেওয়ার ক্ষেত্রে বিশেষ ভূমিকা নেওয়ার জন্য শিক্ষক সমাজের প্রতি আহ্বান জানিয়েছেন।
স্বচ্ছ ভারত মিশনকে সফল করার ক্ষেত্রে শিক্ষক মহল যে গুরুত্বপূর্ণ ভূমিকা নিয়েছে তার জন্য প্রধানমন্ত্রী শিক্ষকদের প্রশংসা করেন।
২০২২ সালে নতুন ভারতের স্বপ্নের কথা পুনরায় উল্লেখ করে প্রধানমন্ত্রী বলেন, ঐ সময় আমাদের দেশের স্বাধীনতার ৭৫তম বর্ষ উদযাপিত হবে।
তিনি আমাদের স্বাধীনতার জন্য জীবন উৎসর্গকারী মানুষদের স্বপ্নকে সফল করে তুলতে আগামী চার বছর নিজেদের নিয়োজিত করতে শিক্ষক সমাজের প্রতি তিনি আহ্বান জানান।
প্রধানমন্ত্রী শিক্ষকদের তাঁদের পছন্দমতো যে কোন বিষয় বেছে নিয়ে স্থানীয় জনগোষ্ঠীকে তার সঙ্গে যুক্ত করে সমাজের চারপাশের মানুষের জীবনে সদর্থক পরিবর্তন আনার আহ্বান জানান।
এই কাজই হবে আমাদের স্বাধীনতা সংগ্রামীদের প্রতি যথার্থ শ্রদ্ধা নিবেদনের এক প্রয়াস এবং নতুন ভারত গড়ে তোলার কাজে শিক্ষকদের অবদান।
CG/PB/DM/…
