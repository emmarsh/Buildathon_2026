ভারতীয় ক্ষুদ্র শিল্পোন্নয়ন ব্যাঙ্ক (সিডবি)-তে স্টার্ট-আপ তহবিলে অর্থের যোগানের জন্য ফান্ড অফ ফান্ড্‌স ফর স্টার্ট-আপ্‌স (এফএফএস) গঠনের প্রস্তাবটি আজ অনুমোদিত হল প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার বৈঠকে।
এই ব্যবস্থায় সিকিউরিটিজ অ্যান্ড এক্সচেঞ্জ বোর্ড অফ ইন্ডিয়া (সেবি)-র নথিভুক্ত বিকল্প বিনিয়োগ তহবিলগুলিতে অর্থের যোগান দেওয়া হবে।
এ বছর জানুয়ারি মাসে ঘোষিত স্টার্ট-আপ ইন্ডিয়া অ্যাকশন প্ল্যান অনুযায়ী এই তহবিল গঠন করা হচ্ছে।
চতুর্দশ ও পঞ্চম অর্থ কমিশনের মেয়াদকালে ১০ হাজার কোটি টাকার মূলধনী তহবিল নিয়ে গঠিত হবে এফএফএস।
এর মধ্যে ২০১৫-১৬ অর্থ বছরে ইতিমধ্যেই ৫০০ কোটি টাকা দেওয়া হয়েছে এই তহবিলটিতে।
বর্তমান অর্থ বছরে দেওয়া হবে আরও ৬০০ কোটি টাকা।
এর ফলে, ১৮ লক্ষ ব্যক্তির কর্মসংস্থানের সুযোগ সৃষ্টি হবে বলে আশা করা হচ্ছে।
প্রসঙ্গত উল্লেখ্য, স্টার্ট-আপ সংস্থাগুলি মূলধনী তহবিল, ব্যাঙ্ক ঋণ সহ নানা ধরনের চ্যালেঞ্জের সম্মুখীন হয়।
বেশ কয়েকটি সফল স্টার্ট-আপ সংস্থা গড়ে উঠেছে বিদেশি ভেঞ্চার তহবিলের আর্থিক সহায়তায়।
এই ধরনের বেশ কয়েকটি সংস্থা বিদেশি ভেঞ্চার তহবিলের আর্থিক সুযোগ-সুবিধা লাভের আশায় তাদের ইউনিট স্থাপন করেছে বিদেশে।
এই পরিস্থিতিতে দেশের স্টার্ট-আপ সংস্থাগুলিকে উৎসাহিত করার লক্ষ্যে সরকার এফএফএস ব্যবস্থা গড়ে তোলার বিষয়টিতে সম্মতি দেওয়ার সিদ্ধান্ত নেয়।
PG/SKD/DM
