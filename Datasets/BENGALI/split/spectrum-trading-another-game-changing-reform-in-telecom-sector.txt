কেন্দ্রীয় মন্ত্রিসভা আজ স্পেকট্রাম বিক্রয় সংক্রান্ত টেলিযোগাযোগ দপ্তরের এক প্রস্তাব অনুমোদন করেছে।এই প্রস্তাবগুলি টেলিযোগাযোগ নিয়ন্ত্রক কর্তৃপক্ষ ট্রাই-এর সুপারিশ অনুযায়ী-ই পেশ করা হয়েছিল।এই প্রস্তাবটি অনুমোদিত হওয়ার ফলে স্পেকট্রাম ব্যবহারের চালচিত্রটাই যাবে বদলে।স্পেকট্রাম বিক্রয়ের অন্তর্নিহিত বৈশিষ্ট্যগুলির মধ্যে থাকবে –
স্পেকট্রামের বিক্রয় কেবল দুই অ্যাকসেস সার্ভিস প্রোভাইডারের মধ্যেই অনুমোদিত হবে আর এক্ষেত্রে বিক্রয়কারীর কাছ থেকে ক্রেতাকে স্পেকট্রাম ব্যবহারের সম্পূর্ণ স্বত্ব হস্তান্তর-ই কেবল মঞ্জুর হবে।
স্পেকট্রাম বিক্রয় স্পেকট্রাম বন্টনের মূল বৈধতার মেয়াদে কোনরকম পরিবর্তন ঘটাবে না।
স্পেকট্রাম বিক্রির জন্য চুক্তি করার আগে বিক্রয়কারী তার সব বকেয়া মিটিয়ে দেবেন।এরপর হস্তান্তরের তারিখের মধ্যে বাকি থাকা যেকোন আর্থিক দায়দায়িত্ব মেটানোর দায় বর্তাবে ক্রেতার ওপরে।সরকারকে কোন অর্থ বকেয়া থাকলে তা যেকোন এক পক্ষের কাছ থেকে আদায় করে নেওয়ার অধিকার দেওয়া হয়েছে।
কোন লাইসেন্সিকে স্পেকট্রাম বিক্রির অনুমতি দেওয়া হবে না যদি এটা প্রমাণিত হয় যে ঐ লাইসেন্সি লাইসেন্সের শর্তাবলী ভঙ্গ করেছে এবং লাইসেন্স প্রদানকারী ঐ লাইসেন্স বাতিল করার নির্দেশ দিয়েছে।
স্পেকট্রাম বিক্রয় কেবলমাত্র লাইসেন্সযুক্ত পরিষেবা এলাকার ভিত্তিতেই অনুমোদিত হবে।যদি বিক্রয়কারীকে দেওয়া স্পেকট্রাম ঐ পরিষেবা অঞ্চলের অংশবিশেষে লাইসেন্স প্রদানকারী সীমিত করে দিয়ে থাকে তাহলে বিক্রির পর পরিষেবা অঞ্চলের বাকি অংশের জন্য বিক্রয়কারীর বাধ্যতা ও অধিকার ক্রেতার কাছে হস্তান্তরিত হয়েছে বলে বিবেচিত হবে।
বিভিন্ন সময়ে স্পেকট্রাম ব্যবহারের যে মাশুল সরকার নির্দিষ্ট করে দিয়েছে সেগুলি ক্রেতার কাছে থাকা স্পেকট্রামের ক্ষেত্রেও প্রযোজ্য হবে।
স্পেকট্রাম বিক্রিতে অংশগ্রহণকারী উভয় লাইসেন্সি-ই যুগ্মভাবে এই বিক্রয় সম্পাদিত হওয়ার অন্তত ৪৫ দিন আগে বিক্রি সম্পর্কে আগাম জানাবেন।
কোন টেলিকম সার্ভিস প্রোভাইডারকে নিলাম, স্পেকট্রাম বিক্রি অথবা প্রশাসনিকভাবে স্পেকট্রাম বন্টনের মাধ্যমে পাওয়ার দু’বছর পরই কেবল স্পেকট্রাম বিক্রির অধিকার দেওয়া হবে।
স্পেকট্রাম বিক্রি সংক্রান্ত সব লেনদেনের ক্ষেত্রে লেনদেনের অংকের ১ শতাংশ অথবা বলে দেওয়া বাজার দরের ১ শতাংশের মধ্যে যেটি বেশি হবে সেই হারে অ –ফেরতযোগ্য ট্রান্সফার ফি প্রদান করতে হবে এই বিক্রির পরিষেবা প্রদান ক্ষেত্রে সরকারের প্রশাসনিক ব্যয় বহনের জন্য।এই ট্রান্সফার ফি ক্রেতা সরকারকে দেবে।
PG/DM
