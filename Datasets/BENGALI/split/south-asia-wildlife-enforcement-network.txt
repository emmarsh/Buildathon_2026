সীমান্ত অঞ্চলে বন্যপ্রাণীদের ওপর যে কোন ধরনের অপরাধের ঘটনা রোধে দক্ষিণ এশিয়া বন্যপ্রাণ এনফোর্সমেন্ট নেটওয়ার্কে (এস এ ডব্লিউ ই এন) ভারতের অংশগ্রহণের বিষয়টি আজ আনুষ্ঠানিকভাবে অনুমোদন লাভ করল কেন্দ্রীয় মন্ত্রিসভার।
প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত এই বৈঠকে নেটওয়ার্কের শর্তাবলী অনুসরণের সিদ্ধান্ত গ্রহণ করা হয়।
এই নেটওয়ার্কের এক অন্যতম সদস্য হওয়ায় যোগাযোগ, সহযোগিতা ও সমন্বয়ের মাধ্যমে অন্যান্য সদস্য রাষ্ট্রগুলির সঙ্গে সীমানা বরাবর বন্যপ্রাণী রক্ষায় ভারত যথাযথ ব্যবস্থা গ্রহণে উদ্যোগী হতে পারবে।
এই লক্ষ্যে সংশ্লিষ্ট অঞ্চলে কার্যক্ষমতা বৃদ্ধি এবং পারস্পরিক সাহায্য ও সহযোগিতা প্রসারেরও উদ্যোগ নিতে পারবে ভারত সহ নেটওয়ার্কের সবক’টি সদস্য দেশ।
এই আঞ্চলিক নেটওয়ার্কটির আট সদস্যের মধ্যে রয়েছে ভারত, বাংলাদেশ, ভুটান, নেপাল, মালদ্বীপ, পাকিস্তান, আফগানিস্তান ও শ্রীলঙ্কা।
একটি সুনির্দিষ্ট সাধারণ লক্ষ্যকে অনুসরণ করে সবক’টি দেশ পরস্পরের সঙ্গে সহযোগিতার ভিত্তিতে বন্যপ্রাণীদের ওপর নানা ধরনের অত্যাচার ও অপরাধমূলক ঘটনা কার্যকরভাবে রোধ করার কাজে উদ্যোগ গ্রহণ করবে।
সেইসঙ্গে, বন্যপ্রাণীকে কেন্দ্র করে কোনরকম বেআইনি ব্যবসা বা অবৈধ বাণিজ্যের প্রবণতা রোধ করতেও এই নেটওয়ার্ক একটি সফল মঞ্চ হিসেবে কাজ করে যাবে।
নেটওয়ার্কের আওতায় যে সাধারণ লক্ষ্য ও উদ্দেশ্যগুলিকে চিহ্নিত করা হয়েছে, তার মধ্যে রয়েছে :
• অরণ্যের গাছপালা এবং বন্যপ্রাণী রক্ষায় সদস্য রাষ্ট্রগুলি সংশ্লিষ্ট নীতি ও আইনগুলিকে আরও উন্নত করে তুলবে এবং সেগুলির মধ্যে সমন্বয়সাধনের চেষ্টা করে যাবে।
• নেটওয়ার্কের সদস্য দেশগুলি তাদের নিজস্ব ভূ-খণ্ডে এবং সেইসঙ্গে আঞ্চলিক ক্ষেত্রে বন্যপ্রাণী হত্যা ও বাণিজ্যিক উদ্দেশ্যে পাচারের ঘটনাবলী সম্পর্কে পরস্পরকে সতর্ক করে জীববৈচিত্র্য রক্ষায় কার্যকর ভূমিকা পালন করবে।
• গবেষণা ও তথ্যের আদানপ্রদান, প্রশিক্ষণ ও দক্ষতা বৃদ্ধি, প্রযুক্তিগত সহায়তা ও অভিজ্ঞতা বিনিময় ইত্যাদির মাধ্যমে সদস্য দেশগুলি প্রাতিষ্ঠানিকভাবে বন্যপ্রাণী রক্ষায় নিজেদের ক্ষমতা ও দক্ষতা বৃদ্ধির চেষ্টা করে যাবে।
• বন্যপ্রাণীদের ওপর অত্যাচার ও অপরাধ রোধে এই নেটওয়ার্কের আওতায় সদস্য দেশগুলিকে উৎসাহদান করা হবে জাতীয় কার্যসূচি রচনা ও রূপায়ণ সম্ভব করে তোলার কাজে।
PG/SKD/DM/
