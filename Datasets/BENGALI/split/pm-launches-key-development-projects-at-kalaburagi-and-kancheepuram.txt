প্রধানমন্ত্রী শ্রী নরেন্দ্র মোদী আজ (৬ মার্চ) কর্ণাটকের কালাবুর্গি এবং তামিলনাড়ুর কাঞ্চিপুরমে একাধিকগুরুত্বপূর্ণ উন্নয়নমূলক প্রকল্পের সূচনা করেছেন।
কর্ণাটকের কালাবুর্গিতে প্রধানমন্ত্রী ফলকের আবরণ উন্মোচন করে বেঙ্গালুরুর ইএসআইসি হাসপাতাল এবং মেডিকেল কলেজ জাতির উদ্দেশে উৎসর্গ করেন।
এছাড়াও তিনি হুবলিতে কেআইএমএস চিকিৎসা প্রতিষ্ঠানের সুপার স্পেশালিটি ব্লক, বেঙ্গালুরুতে আয়কর অ্যাপিলেট ট্রাইব্যুনাল ভবন সহ বোতাম টিপে বেঙ্গালুরু বিশ্ববিদ্যালয়ে উত্তর-পূর্বাঞ্চল থেকে আগত ছাত্রীদের জন্য একটি হস্টেলের উদ্বোধন করেন।
এরপর প্রধানমন্ত্রী ফলকের আবরণ উন্মোচন করে রায়চুরের রাষ্ট্রায়ত্ত ভারত পেট্রোলিয়াম কর্পোরেশন লিমিটেডের ডিপোটিকে কালাবুর্গিতে স্থানান্তরণ প্রক্রিয়ার সূচনা করেন।
শ্রী মোদী, প্রধানমন্ত্রী জন-আরোগ্য যোজনা – আয়ুষ্মান ভারত কর্মসূচির সুফলভোগীদের সঙ্গেও মতবিনিময় করেন।
তামিলনাড়ুর কাঞ্চিপুরমে প্রধানমন্ত্রী একাধিক জাতীয় মহাসড়ক প্রকল্পের সূচনা করেন।
এই প্রকল্পগুলির মধ্যে রয়েছে – ভিকরাবান্দি থেকে থাঞ্জাভুর পর্যন্ত ৪৫সি জাতীয় মহাসড়কটিকে চারলেন বিশিষ্ট এবং ৪ নম্বর জাতীয় মহাসড়কের কারাইপেট্টাই থেকে ওয়ালাজাপেট পর্যন্ত অংশটিকে ছ’লেন বিশিষ্ট করার কাজের শিলান্যাস।
তিনি এন্নোরের বার্ষিক ৫ মিলিয়ন মেট্রিক টন ক্ষমতাসম্পন্ন তরল প্রাকৃতিক গ্যাস টার্মিনালটি জাতির উদ্দেশে উৎসর্গ করেন।
এই গ্যাস টার্মিনালটি তামিলনাড়ু ও প্রতিবেশী রাজ্যগুলিতে প্রাকৃতিক গ্যাসের চাহিদা পূরণে সাহায্য করবে।
এছাড়াও শ্রী মোদী, বৈদ্যুতিকীকরণের পর এরোড-কারুর-তিরুচিরাপল্লী এবং সালেম-কারুর-দিন্দিগুল রেল লাইন জাতির উদ্দেশে উৎসর্গ করেন।
এরপর প্রধানমন্ত্রী, ভিডিও সংযোগের মাধ্যমে চেন্নাইয়ে মহিলাদের জন্য ডঃ এমজিআর জানকি আর্টস অ্যান্ড সায়েন্স কলেজে ডঃ এমজি রামচন্দ্রনের মূর্তির আবরণ উন্মোচন করেন।
আজ যে সমস্ত উন্নয়নমূলক প্রকল্পের সূচনা হয়েছে তার ফলে কর্ণাটক ও তামিলনাড়ুর মানুষ বিশেষভাবে উপকৃত হবেন।
CG/BD/DM
