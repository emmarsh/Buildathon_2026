নেপাল সফরে রওনা হওয়ার পূর্বে প্রধানমন্ত্রী শ্রী নরেন্দ্র মোদীর বিবৃতি –
“চতুর্থ বিমস্টেক শীর্ষ সম্মেলনে যোগ দিতে আমি ৩০-৩১ আগস্ট দু’দিনের সফরে কাঠমান্ডুতে থাকব।
এই সম্মেলনে আমার যোগদান প্রতিবেশী দেশগুলির প্রতি ভারতের সর্বোচ্চ অগ্রাধিকার এবং দক্ষিণ-পূর্ব এশিয়ার প্রতিবেশী দেশগুলির সঙ্গে আমাদের সম্পর্কে আরও গভীরতর করার লক্ষ্যে আমাদের দৃঢ় অঙ্গীকারকেই প্রতিফলিত করে।
সম্মেলন চলাকালীন বিমস্টেক নেতৃবৃন্দের সঙ্গে আমাদের আঞ্চলিক সহযোগিতা বৃদ্ধি, বাণিজ্যিক সম্পর্ক আরও জোরদার করা ছাড়াও, এক শান্তিপূর্ণ ও সমৃদ্ধ ব্যাঙ্গোপসাগর অঞ্চল গড়ে তুলতে আমাদের সমবেত প্রয়াসগুলিকে আরও এগিয়ে নিয়ে যাওয়ার ব্যাপারে আমার কথা হবে।
এবারের সম্মেলনের মূল বিষয়বস্তু ‘এক শান্তিপূর্ণ, সমৃদ্ধ ও সুস্থায়ী বঙ্গোপসাগর অঞ্চল গড়ে তোলার লক্ষ্যে’।
এই বিষয়টি আমাদের অভিন্ন প্রত্যাশা পূরণ করতে এবং বিভিন্ন চ্যালেঞ্জের মোকাবিলায় আমাদের সম্মিলিত প্রয়াসগুলিকে এক সঠিক রূপ দিতে সক্ষম করে তুলবে।
আমার দৃঢ় বিশ্বাস যে, চতুর্থ বিমস্টেক সম্মেলনের ফলে এই সংগঠনের এ পর্যন্ত হওয়া অগ্রগতি আরও ত্বরান্বিত হবে।
ফলে এক শান্তিপূর্ণ ও সমৃদ্ধ বঙ্গোপসাগর অঞ্চল গড়ে তোলা সম্ভব হবে।
বিমস্টেক সম্মেলনের পাশাপাশি বাংলাদেশ, ভুটান, মায়ানমার, শ্রীলঙ্কা ও থাইল্যান্ডের নেতৃবৃন্দের সঙ্গে আমার মতবিনিময় ও আলাপ-আলোচনার সুযোগ হবে।
নেপালের প্রধানমন্ত্রী কে পি শর্মা ওলির সঙ্গে বৈঠকের ব্যাপারে আমি অত্যন্ত আশাবাদী।
গত মে মাসে আমার নেপাল সফরের পর আমাদের দ্বিপাক্ষিক সম্পর্কে যে অগ্রগতি হয়েছে, তা আমরা পর্যালোচনা করব।
পশুপতিনাথ মন্দির চত্বরে প্রধানমন্ত্রী ওলি এবং আমি নেপাল-ভারত মৈত্রী ধর্মশালার উদ্বোধন করব”।
CG/BD/SB
