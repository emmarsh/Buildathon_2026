কর্ণাটকের তুমকুর জেলায় হিন্দুস্থান অ্যারোনটিক্স লিমিটেড (এইচ এ এল)-এর একটি নতুন হেলিকপ্টার নির্মাণ কারখানার আনুষ্ঠানিক সূচনা করলেন প্রধানমন্ত্রী শ্রী নরেন্দ্র মোদী।
এই উপলক্ষে, একটি ফলকের আবরণ উন্মোচন করেন তিনি।
অনুষ্ঠানে বক্তব্য রাখতে গিয়ে প্রধানমন্ত্রী বলেন, তুমকুরের এই নির্মাণ শিল্পটি সাধারণভাবে গড়ে তোলা হচ্ছে না।
এটিকে তৈরি করা হচ্ছে এমনভাবে, যাতে সমগ্র বিশ্বের দৃষ্টি আকর্ষণ করা যায়।
প্রাক্তন প্রধানমন্ত্রী শ্রী লালবাহাদুর শাস্ত্রীর বিখ্যাত শ্লোগান ‘জয় জওয়ান, জয় কিষাণ’-এর কথা স্মরণ করে প্রধানমন্ত্রী বলেন, গত ৫০ বছরে দেশের কৃষি ক্ষেত্রে প্রভূত অগ্রগতি হয়েছে; দেশ এখন খাদ্যশস্যে স্বনির্ভর।
অন্যদিকে, শক্তির দিক থেকে ভারতীয় সেনাবাহিনী এখন অদ্বিতীয়।
তাই, বাহিনীর কাজে যে সমস্ত অস্ত্র এবং সাজসরঞ্জাম ব্যবহার করা হচ্ছে, তা যাতে বিশ্বের সর্বশ্রেষ্ঠ মানের হয়ে ওঠে, তা নিশ্চিত করার সময় এখন উপস্থিত।
অস্ত্রশস্ত্র আমদানির ওপর নির্ভরশীলতা এখন ত্যাগ করতে হবে।
কারণ, ঐ সমস্ত অস্ত্রশস্ত্র সংগ্রহ একদিকে যেমন ব্যয়সাপেক্ষ, অন্যদিকে তেমনই তা অত্যাধুনিক প্রযুক্তিগুণসম্পন্ন নয়।
প্রধানমন্ত্রী বলেন, প্রতিরক্ষার সাজসরঞ্জাম উৎপাদনের ওপর কেন্দ্রীয় সরকার বর্তমানে বিশেষভাবে জোর দিচ্ছে।
তুমকুরের কারখানায় যে হেলিকপ্টার নির্মিত হবে তা প্রত্যন্ত ও দুর্গম এলাকায় সেনাবাহিনীর কাজে বিশেষভাবে সাহায্য করবে।
এখানে নির্মিত প্রথম হেলিকপ্টারটি ২০১৮-তেই আকাশপথে উড়বে বলে তিনি আশা করেন।
প্রধানমন্ত্রী বলেন, হেলিকপ্টার নির্মাণের এই কারখানায় প্রত্যক্ষ বা পরক্ষোভাবে কর্মসংস্থানের সুযোগ পাবে দেশের চার হাজার পরিবার।
ভারতের শিল্পায়ন সম্পর্কে ডঃ বাবাসাহেব আম্বেদকরের চিন্তাভাবনার কথা স্মরণ করে প্রধানমন্ত্রী বলেন, দরিদ্র ও অবহেলিত মানুষের ক্ষমতায়নে হেলিকপ্টার তৈরির এই কারখানাটি আম্বেদকরের স্বপ্নকে সফল করে তুলবে।
অনুষ্ঠানে অন্যান্যদের মধ্যে উপস্থিত ছিলেন কর্ণাটকের রাজ্যপাল শ্রী বাজুভাই ভালা, রাজ্যের মুখ্যমন্ত্রী শ্রী সিদ্ধারামাইয়া এবং শ্রী মনোহর পাররিকর, শ্রী ডি ভি সদানন্দ গৌড়া, শ্রী অনন্ত কুমার বং শ্রী জি এম সিদ্ধেশ্বর – এই চারজন কেন্দ্রীয় মন্ত্রী।
PG/SKD/SB……04_January_2016
