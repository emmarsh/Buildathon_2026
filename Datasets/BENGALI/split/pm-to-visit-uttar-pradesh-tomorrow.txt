প্রধানমন্ত্রী শ্রী নরেন্দ্র মোদী আগামীকাল (২৯ ডিসেম্বর) উত্তরপ্রদেশের বারাণসী ও গাজিপুর সফর করবেন।
সফরকালে তিনি বারাণসীতে দক্ষিণ এশিয়া আঞ্চলিক কেন্দ্রের ষষ্ট আন্তর্জাতিক চাল গবেষণা প্রতিষ্ঠানটি জাতির উদ্দেশে উৎসর্গ করবেন।
সেখানে তিনি দীনদয়াল হস্তকলা সঙ্কুল-এ ‘এক জেলা এক পণ্য’ শীর্ষক আঞ্চলিক সম্মেলনে যোগ দেবেন।
গাজিপুরে তিনি এক অনুষ্ঠানে মহারাজা সুহেলদেও-র স্মৃতিতে ডাকটিকিট প্রকাশ করবেন এবং এক জনসভায় ভাষণ দেবেন।
বারাণসীতে প্রধানমন্ত্রী জাতীয় বীজ গবেষণা ও প্রশিক্ষণ প্রতিষ্ঠানের ক্যাম্পাসে দক্ষিণ এশিয়া আঞ্চলিক কেন্দ্রের আন্তর্জাতিক চাল গবেষণা কেন্দ্রটি জাতির উদ্দেশে উৎসর্গ করবেন।
এই কেন্দ্রটি দক্ষিণ এশিয়া এবং সার্ক অঞ্চলের চাল গবেষণা তথা সংশ্লিষ্ট ক্ষেত্রে প্রশিক্ষণের একটি গুরুত্বপূর্ণ কেন্দ্র হিসেবে কাজ করবে।
পূর্ব ভারতে এই আন্তর্জাতিক কেন্দ্রটি ধানের উৎপাদনশীলতা বাড়াতে এবং তা বজায় রাখতে গুরুত্বপূর্ণ ভূমিকা পালন করবে।
ভারতের সঙ্গে আন্তর্জাতিক ধান গবেষণা প্রতিষ্ঠানটির সম্পর্ক ১৯৬০ সাল থেকে।
শ্রী নরেন্দ্র মোদীই হলেন প্রথম ভারতীয় প্রধানমন্ত্রী যিনি ২০১৭-র নভেম্বর মাসে ফিলিপিন্সের মানিলায় আন্তর্জাতিক এই গবেষণা প্রতিষ্ঠানটির সদর দপ্তর পরিদর্শন করেন।
সেখানে তিনি কৃষিক্ষেত্রে উদ্ভাবন ও আধুনিক গবেষণার বিভিন্ন বিষয় নিয়ে আলোচনা করেন।
এরপর, শ্রী মোদী বারাণসীতে দীনদয়াল হস্তকলা সঙ্কুল-এ (হস্তশিল্প সংগ্রহালয়) ‘এক জেলা এক পণ্য’ শীর্ষক আঞ্চলিক সম্মেলনে যোগ দেবেন।
‘এক জেলা এক পণ্য’ প্রকল্পের উদ্দেশ্য হল স্থানীয় মানুষের দক্ষতা বাড়িয়ে তাঁদের উৎপাদিত বিভিন্ন পণ্য ও হস্তশিল্প সামগ্রী বাজারজাত করা।
বিভিন্ন হস্তশিল্প সামগ্রীর মধ্যে রয়েছে প্রক্রিয়াজাত খাবার, ইঞ্জিনিয়ারিং সামগ্রী, রেডিমেড বস্ত্র, চর্মজাত শিল্প প্রভৃতি।
এই পণ্যসামগ্রীগুলি বাজারজাত করার মাধ্যমে বিদেশি মুদ্রা আয়ের পাশাপাশি, মানুষের কর্মসংস্থানের সুযোগ-সুবিধা বৃদ্ধি পাবে।
CG/BD/DM/…
