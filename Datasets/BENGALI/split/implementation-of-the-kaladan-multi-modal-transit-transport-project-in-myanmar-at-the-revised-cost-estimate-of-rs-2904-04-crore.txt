প্রধানমন্ত্রী শ্রী নরেন্দ্র মোদির পৌরোহিত্যে কেন্দ্রীয় মন্ত্রিসভা বুধবার মায়ানমারে ‘কালাদান মালটি মডেল ট্রানজিট প্রজেক্ট’-এর জন্য ২৯০৪.০৪ কোটি টাকার সংশোধিত ব্যয় বরাদ্দের অনুমোদন দিয়েছে।
এই প্রকল্প উত্তর-পূর্বাঞ্চলে বিকল্প সড়ক যোগাযোগ ব্যবস্থার সুযোগ করে দেবে এবং এঅঞ্চলের অর্থনৈতিক উন্নয়নে ভূমিকা পালন করবে।
একটি অন্যতম প্রধান যোগাযোগ প্রকল্প হিসেবে এই প্রকল্প ভারত ও মায়ানমারের মধ্যে অর্থনৈতিক, বাণিজ্যিক ও কৌশলগত যোগসূত্র গড়ে তুলবে।
উল্লেখ্য, কালাদান মাল্টি মডেল ট্রানজিট ট্রান্সপোর্ট প্রজেক্ট ভারত ও মায়ানমার যৌথভাবে চিহ্নিত করেছে | ভারতের পূর্বাঞ্চলীয় বন্দরগুলি থেকে মায়ানমারে এবং পাশাপাশি মায়ানমারের মাধ্যমে উত্তর-পূর্ব ভারতে জাহাজ পরিবহনের মাধ্যমে মালপত্র আনা-নেওয়ার জন্য বহুমুখি এক পরিবহন ব্যবস্থা গড়ে তোলার লক্ষ্যে এই প্রকল্পটি গ্রহন করা হয়।
এর মাধ্যমে ভারত মায়ানমার সীমান্ত মায়ানমারের সিতুয়ে বন্দরের সাথে যুক্ত হবে | আশা করা যায়, এর সাহায্যে উৎপাদন সামগ্রীর সমুদ্রপথে পরিবহনের ব্যবস্থা হওয়ার ফলে উত্তর-পূর্ব ভারতের অর্থনৈতিক বিকাশে গতি আসবে | এছাড়াও এই প্রকল্প উত্তর-পূর্বে সামরিক কৌশলগত সুবিধা দেবে | তাছাড়া, শিলিগুড়ির রুটে যোগাযোগ পথের উপর চাপ কমবে।
এই প্রকল্পের ডিপিআর অনুযায়ী রাইটস (রেলওয়ের অধীন নির্মাণ সংস্থা) সুপারিশ করেছে যে, কালাদান নদী বরাবর সিতুয়ে বন্দর থেকে কালেতুয়া পর্যন্ত ২২৫ কিমি দীর্ঘ জলপথ গড়ে তোলা হবে এবং কালেতুয়া থেকে ভারত মায়ানমার সীমান্ত পর্যন্ত ৬২ কিমি দীর্ঘ সড়কপথ নির্মাণ করতে হবে।
উল্লেখ্য, ২০০৮-এর মার্চে অনুষ্টিত কেন্দ্রীয় মন্ত্রিসভার বৈঠকে এই প্রকল্পের জন্য ৫৩৫.৯১ লক্ষ টাকার ব্যয় বরাদ্দের অনুমোদন করা হয়েছিল|
SC/SDRC/DSC/AGT
