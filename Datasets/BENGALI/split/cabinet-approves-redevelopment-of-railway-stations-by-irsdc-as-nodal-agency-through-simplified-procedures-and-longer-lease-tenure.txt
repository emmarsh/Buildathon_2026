প্রধানমন্ত্রী শ্রী নরেন্দ্র মোদীর পৌরহিত্যে বুধবার (৩ অক্টোবর) কেন্দ্রীয় মন্ত্রিসভার বৈঠকে ভারতীয় রেল স্টেশন উন্নয়ন নিগম লিমিটেডের মাধ্যমে রেল স্টেশনগুলির পুনরুন্নয়নের প্রস্তাবটি অনুমোদিত হয়েছে।
সরলীকৃত প্রণালী এবং ৯৯ বছর পর্যন্ত দীর্ঘ মেয়াদী লিজের মাধ্যমে এই নিগম নোডাল এজেন্সি হিসাবে রেল স্টেশনগুলির পুনরুন্নয়নের কাজ সম্পাদন করবে।
মন্ত্রিসভার এই সিদ্ধান্তের ফলে রেল স্টেশনগুলির জন্য বড় মাপের আধুনিকীকরণের পথ প্রশস্ত হবে এবং বিশ্বমানের পরিকাঠামো গড়ে উঠবে।
রেল স্টেশনের আশেপাশের জমি ও খালি পড়ে থাকা জায়গার বাণিজ্যিক উন্নয়নের মাধ্যমে গুরুত্বপূর্ণ স্টেশনগুলির পুনরুন্নয়নের পরিকল্পনা করা হয়।
রেল স্টেশনগুলির পুনরুন্নয়নের ফলে যাত্রীদের জন্য আধুনিক সুযোগ-সুবিধা গড়ে উঠবে, অতিরিক্ত আয়ের উৎস তৈরি হবে।
এমনকি, রেল মন্ত্রককে কোনও রকম খরচের বোঝা বহন করতে হবে না।
শুধু তাই নয়, রেল স্টেশনগুলির পুনরুন্নয়নের ফলে দেশের অর্থনীতিতে এর বিবিধ প্রভাব পড়বে।
সেইসঙ্গে, কর্মসংস্থানের সুযোগ সৃষ্টি হবে এবং আর্থিক বিকাশ হার বৃদ্ধি পাবে।
নোডাল এজেন্সি হিসাবে রেল স্টেশন উন্নয়ন নিগম লিমিটেড সুনির্দিষ্ট একটি স্টেশন বা কয়েকটি স্টেশনের জন্য সামগ্রিক পরিকল্পনা এবং বাণিজ্যিক রূপরেখা প্রস্তুত করবে।
রেল মন্ত্রক বাণিজ্যিক রূপরেখা অনুমোদন করার পর ঐ নিগম বা অন্যান্য প্রকল্প উন্নয়ন সংস্থা স্টেশনের পুনরুন্নয়নের কাজ শুরু করবে।
রেল স্টেশনগুলির এ ধরণের পুনরুন্নয়নমূলক প্রয়াসের ফলে বিশ্বমানের অত্যাধুনিক রেল স্টেশন গড়ে উঠবে, যা মিনি স্মার্টসিটি হিসাবেও কাজ করবে।
রেল যাত্রীদের পাশাপাশি শিল্প সংস্থাগুলিও স্টেশন পুনরুন্নয়নের ফলে ব্যাপক লাভবান হবে।
আন্তর্জাতিক রেল টার্মিনালগুলিতে যাত্রীদের জন্য যে ধরণের সুযোগ-সুবিধা থাকে, তা এবার দেশের স্টেশনগুলিতেও পাওয়া যাবে।
একই সঙ্গে, স্থানীয় মানুষের জন্য রোজগারের বিপুল সুযোগও সৃষ্টি হবে বলে আশা করা হচ্ছে।
CG/BD/SB
