প্রধানমন্ত্রী শ্রী নরেন্দ্র মোদী আজ (২৮শে জানুয়ারি) নতুন দিল্লিতে জাতীয় সমর শিক্ষার্থী বাহিনীর (এনসিসি) সমাবেশে ভাষণ দেন।
তিনি বলেন যে, এনসিসি ক্যাডেটদের মাঝে যখনই আসেন, তাঁর মনে পুরনো কথা ভেসে ওঠে।
গত এক বছরে সমর শিক্ষার্থী বাহিনীর ক্যাডেটরা বহু গুরুত্বপূর্ণ উদ্যোগ যেমন –স্বচ্ছ ভারত অভিযান, ডিজিটাল লেনদেন ইত্যাদির সঙ্গে যুক্ত হওয়ায় প্রধানমন্ত্রী আনন্দ প্রকাশ করেন।শ্রী মোদী বলেন, কেরলে বন্যার সময় ত্রাণ ও উদ্ধারের কাজে ক্যাডেটদের অবদান বিশেষভাবে প্রশংসনীয়।
প্রধানমন্ত্রী বলেন, আজ সারা বিশ্ব ভারতকে একটি উজ্জ্বল নক্ষত্র হিসেবে গণ্য করে।
তিনি বলেন, ভারত কেবল সম্ভাবনাময়ই নয়, বরং সম্ভাবনাকে বাস্তবায়িত করার ক্ষমতা ভারতের রয়েছে, এমন একটি ধারণা বিশ্ববাসী পোষণ করে।
তিনি বলেন, অর্থনীতিই হোক বা প্রতিরক্ষা, ভারতের ক্ষমতা সম্প্রসারিত হয়েছে।তিনি আরও বলেন যে, ভারত শান্তির সমর্থক হলেও, জাতীয় নিরাপত্তার প্রয়োজনে যে কোন পদক্ষেপ নিতে ভারত দ্বিধা করবে না।প্রধানমন্ত্রী বলেন, প্রতিরক্ষা ও নিরাপত্তার ক্ষেত্রে গত সাড়ে চার বছরে বহু গুরুত্বপূর্ণ সিদ্ধান্ত গ্রহণ করা হয়েছে।তিনি জানান যে ভারত এখন নির্বাচিত এমন কয়েকটি দেশের মধ্যে রয়েছে যারা প্রতিরক্ষা বাহিনীর তিনটি স্তরেই পারমানবিক শক্তিধর।শ্রী মোদী বলেন যে দেশ নিরাপদ থাকলে যুবক-যুবতীরা তাঁদের স্বপ্ন পূরণ করতে পারবেন।
ক্যাডেটদের পরিশ্রমের প্রশংসা করেন প্রধানমন্ত্রী।সমর শিক্ষার্থীরা অনেকেই গ্রাম বা ছোট শহর থেকে এসেছেন।তিনি বলেন, বহু এনসিসি ক্যাডেট দেশকে গর্বিত করেছেন।এই প্রসঙ্গে তিনি বিখ্যাত অ্যাথলিট হিমা দাসের কথা উল্লেখ করেন।তিনি বলেন যে, পরিশ্রম ও প্রতিভা সাফল্যের চাবিকাঠি।তিনি জানান যে, সরকার ভিআইপি সংস্কৃতির বদলে ইপিআই বা ‘এভরি পার্সন ইজ ইম্পর্ট্যান্ট’সংস্কৃতি চালু করার চেষ্টা করছে।ক্যাডেটদের সবরকম নেতিবাচক চিন্তাভাবনা বর্জন করতে এবং নিজের ও দেশের উন্নতির জন্য কাজ করার আহ্বান জানান।তিনি বলেন, মহিলাদের সুযোগ দিতে এবং কর্মক্ষেত্রে মহিলাদের অংশগ্রহণ বাড়াতে বহু পদক্ষেপ গ্রহণ করা হচ্ছে।ভারতীয় সেনাবাহিনীতে এই প্রথম মহিলারা ফাইটার পাইলট হয়েছেন বলে তিনি উল্লেখ করেন।
নতুন ভারতে দুর্নীতির কোন স্থান থাকবে না বলে প্রধানমন্ত্রী ঘোষণা করেন।তিনি বলেন, যারা দুর্নীতিতে জড়িত তারা রেহাই পাবেন না।
স্বচ্ছ ভারত ও ডিজিটাল ভারতের মতো গুরুত্বপূর্ণ উদ্যোগে যুবক-যুবতীদের সক্রিয় অংশগ্রহণের প্রশংসা করেন প্রধানমন্ত্রী।সরকারের জনকল্যাণমূলক কর্মসূচিগুলি সম্বন্ধে আরও বেশি করে সচেতনতা বৃদ্ধির জন্য ক্যাডেটদের আহ্বান জানান শ্রী মোদী।আসন্ন নির্বাচনে আরও বেশি সংখ্যক যুবক-যুবতীদের ভোট দিতে প্রেরণা যোগানোর আহ্বানও তিনি জানান।তিনি বলেন, দিল্লিতে সাম্প্রতিককালে বহু নতুন নতুন দর্শনযোগ্য স্থান তৈরি হয়েছে যা ভারতের ঐতিহ্য ও মহান নেতাদের জীবনের সঙ্গে যুক্ত।তিনি ক্যাডেটদের সেই স্থানগুলি পরিদর্শন করার পরামর্শও দেন।এই প্রসঙ্গে তিনি লালকেল্লার ক্রান্তি মন্দির এবং আলিপুর রোডে বাবাসাহেব ডঃ ভীমরাও আম্বেদকরের মহাপরিনির্বাণ স্থলের উল্লেখ করেন।তিনি বলেন যে, এইসব স্থান দর্শন করলে কাজ করার শক্তি নতুন করে অর্জন করা যায়।
***
CG/SC/DM
