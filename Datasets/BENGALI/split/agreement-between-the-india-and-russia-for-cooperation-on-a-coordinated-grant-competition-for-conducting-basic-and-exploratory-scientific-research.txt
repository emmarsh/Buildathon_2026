২০১৫-র মে মাসে ভারত ও রাশিয়ার মধ্যে সম্পাদিত গবেষণা প্রকল্প সহযোগিতা চুক্তির বিষয়টি আজ কেন্দ্রীয় মন্ত্রিসভায় সবিস্তারে আলোচিত হয়।
বিষয়টির খুঁটিনাটি সম্পর্কে অবহিত করা হয় প্রধানমন্ত্রী শ্রী নরেন্দ্র মোদীকে।
প্রাথমিক এবং অনুসন্ধানমূলক বৈজ্ঞানিক গবেষণার ক্ষেত্রে ভারত ও রাশিয়ার গবেষকদের প্রতিযোগিতামূলক গবেষণা অনুদান দেওয়ার সংস্থান রয়েছে সম্পাদিত চুক্তিটিতে।
দু’দেশের মধ্যে স্বাক্ষরিত এই চুক্তিটি বলবৎ থাকবে আগামী ছ’বছরের জন্য।
তবে, ভারতের বিজ্ঞান ও প্রযুক্তি দপ্তর (ডি এস টি) এবং রাশিয়ার বিজ্ঞান ফেডারেশনের (আর এস এফ) পারস্পরিক সম্মতিতে চুক্তির মেয়াদ আরও বৃদ্ধি করা যেতে পারে।
গণিত, কম্পিউটার ও বৈজ্ঞানিক পদ্ধতি, পদার্থ বিদ্যা ও মহাকাশ বিজ্ঞান, রসায়ন ও বস্তুবিজ্ঞান, জীববিদ্যা ও জীব বিজ্ঞান, চিকিৎসার জন্য প্রাথমিক গবেষণা, কৃষি বিজ্ঞান, ভূ-বিজ্ঞান এবং স্থাপত্য তথা গঠন ও নির্মাণ বিজ্ঞানের ক্ষেত্রে এই প্রতিযোগিতামূলক গবেষণার উল্লেখ রয়েছে ঐ চুক্তিটিতে।
আর্থিক সহায়তা তথা অনুদানের জন্য গবেষণা প্রকল্পগুলি চিহ্নিত করার ক্ষেত্রে সিদ্ধান্ত নেবে ভারতের বিজ্ঞান ও প্রযুক্তি দপ্তর এবং রাশিয়ার বিজ্ঞান ফেডারেশন।
দু’দেশের মধ্যে এই সহযোগিতা প্রসারের ফলে জ্ঞানের এক নতুন দিগন্ত উন্মোচিত হবে।
বৈজ্ঞানিক গবেষণাপত্রের যৌথ প্রকাশনা এবং শ্রমশক্তি প্রশিক্ষণও সম্ভব হয়ে উঠবে দু’দেশের ঘনিষ্ঠ সহযোগিতায়।
PG/SKD/DM/
