সারা দেশের বিভিন্ন স্হানের ১০০জন অঙ্গনওয়াড়ি কর্মীর একটি দল আজ প্রধানমন্ত্রীর সঙ্গে সাক্ষাৎ করে তাঁদের সাম্মানিক ভাতা বৃদ্ধির ব্যাপারে প্রধানমন্ত্রীর সাম্প্রতিক ঘোষনার জন্য তাঁকে ধন্যবাদ জানিয়েছেন।
অঙ্গনওয়াড়ি কর্মীদের অভিনন্দন গ্রহণ করে প্রধানমন্ত্রী, তাঁর সঙ্গে সাক্ষাৎ করার জন্য দেশের বিভিন্ন প্রান্ত থেকে আগত কর্মীদের কাছে সন্তোষ ব্যক্ত করেন।
প্রধানমন্ত্রী এইসব অঙ্গনওয়াড়ি কর্মীদের সঙ্গে কথাপ্রসঙ্গে শিশুর শারিরীক ও মানসিক বিকাশে পুষ্টির গুরুত্বের ওপর জোর দেন।
তিনি বলেন, এক্ষেত্রে অঙ্গনওয়াড়ি কর্মীদের একটি গুরুত্বপূর্ণ ভূমিকা রয়েছে।
বর্তমানে চলা ‘পুষ্টি মাস’এর প্রসঙ্গ উল্লেখ করে প্রধানমন্ত্রী বলেন, এই প্রচার আন্দোলনে যে গতিবেগ সঞ্চারিত হয়েছে, তা যেন স্তিমিত না হয়ে যায় সেদিকে লক্ষ্য রাখা দরকার।
তিনি বলেন, পুষ্টির জন্য প্রয়োজন নিরবচ্ছিন্ন নজরদারি এবং সু-অভ্যাস গড়ে তোলা।
এই কাজ অঙ্গনওয়াড়ি কর্মীরা করতে পারেন।
যে পুষ্টিগত সহায়তা গ্রাহকদের দেওয়া হচ্ছে, তা যেন বিচক্ষনতার সঙ্গে ব্যবহার করা হয় তা নিশ্চিত করার জন্য তিনি অঙ্গনওয়াড়ি কর্মীদের পরামর্শ দেন।
প্রধানমন্ত্রী বলেন, শিশুরা অঙ্গনওয়াড়ি কর্মীদের কথাই বেশি শোনে।
তাই শিশুদের মধ্যে সচেতনতা গড়ে তোলার ক্ষেত্রে তাদের গুরুত্বপূর্ণ ভূমিকা রয়েছে।
অঙ্গনওয়াড়ি কেন্দ্রগুলির মধ্যে স্বাস্হ্যকর প্রতিযোগিতাকে তিনি উৎসাহ দেন।
আরও ভালো পুষ্টিগত পরিষেবা এবং বিভিন্ন অঙ্গনওয়াড়ি কর্মীদের মধ্যে এই ধরনের প্রতিযোগিতা অনুপ্রেরণা জোগাতে পারে বলে প্রধানমন্ত্রী অভিমত প্রকাশ করেন।
কেন্দ্রীয় নারী ও শিশুবিকাশ মন্ত্রী শ্রীমতি মানেকা গান্ধী এইসময় উপস্হিত ছিলেন।
***
CG/PB/NS/…
