প্রধানমন্ত্রী শ্রী নরেন্দ্র মোদী শনিবার (৭ই জুলাই) জয়পুরে এক জনসভায় ভাষণ দেন।
রাজস্থানে ১৩টি শহরাঞ্চলীয় পরিকাঠামো প্রকল্পের শিলান্যাস উপলক্ষে প্রধানমন্ত্রী একটি ফলকের আবরণ উন্মোচন করেন।
এরপর, তিনি অডিও-ভিস্যুয়াল ব্যবস্থার মাধ্যমে সরকারের বিভিন্ন প্রকল্পের কিছু সুফলভোগীর অভিজ্ঞতার কথা শোনেন।
এই অনুষ্ঠান সঞ্চালনা করেন রাজস্থানের মুখ্যমন্ত্রী শ্রীমতী বসুন্ধরা রাজে।
প্রকল্পগুলির মধ্যে ছিল – ‘প্রধানমন্ত্রী উজ্জ্বলা যোজনা’, ‘প্রধানমন্ত্রী মুদ্রা যোজনা’, ‘প্রধানমন্ত্রী আবাস যোজনা’ ইত্যাদি।
এক বিশাল সমাবেশে প্রধানমন্ত্রী বলেন, রাজস্থান কিভাবে অতিথি ও পরিদর্শনার্থীদের স্বাগত জানাচ্ছে, তা তিনি স্বচক্ষে প্রত্যক্ষ করছেন।
এই রাজ্য গত কয়েক বছরে যে অগ্রগতি করেছে তার প্রকৃত চিত্রও আগন্তুকরা দেখতে পাচ্ছেন।
তিনি রাজস্থানকে বীরত্বের রাজ্য হিসাবে বর্ণনা করেন।
প্রকৃতির সঙ্গে সহাবস্থানে বসবাসই হোক, বা দেশের সুরক্ষা – সব ব্যাপারেই রাজস্থান দিশা দেখিয়েছে বলে প্রধানমন্ত্রী মন্তব্য করেন।
রাজস্থানের মুখ্যমন্ত্রী শ্রীমতী বসুন্ধরা রাজের প্রশংসা করে শ্রী মোদী বলেন, তিনি রাজ্যের কর্মসংস্কৃতির চিত্রটাই পুরো পালটে দিয়েছেন।
কেন্দ্রীয় সরকার ও রাজ্য সরকার রাজস্থানের সার্বিক অগ্রগতিতে একযোগে কাজ করছে।
তিনি বলেন, অডিও-ভিস্যুয়াল ব্যবস্থার মাধ্যমে বিভিন্ন প্রকল্পের সুফলভোগীদের অভিজ্ঞতার কথা শোনার সময় তাঁদের মধ্যে যে আনন্দ ও খুশি প্রকাশ পেয়েছে, তা এই সমাবেশে উপস্থিত প্রত্যেকেই লক্ষ্য করছেন।
কৃষকদের কল্যাণে কেন্দ্রীয় সরকার কিভাবে কাজ করে চলেছে প্রধানমন্ত্রী তার বিশদ ব্যাখ্যা দেন।
খরিফ মরশুমে বিভিন্ন খাদ্যশস্যের জন্য ন্যূনতম সহায়ক মূল্য বৃদ্ধির যে কথা ঘোষণা করা হয়েছে, তিনি সে কথাও উল্লেখ করেন।
রাজস্থানে কেন্দ্রীয় সরকারের বিভিন্ন প্রকল্প যেমন – ‘স্বচ্ছ ভারত মিশন’, ‘জন ধন যোজনা’ ও ‘সৌভাগ্য যোজনা’য় অগ্রগতির কথাও প্রধানমন্ত্রী বিশেষভাবে উল্লেখ করেন।
আগামী বছর রাজস্থানের ৭০ বছর পূর্তির কথা উল্লেখ করে প্রধানমন্ত্রী সকলকে এক উন্নত রাজস্থান গড়ে তোলার জন্য দৃঢ় সঙ্কল্প গ্রহণের আহ্বান জানিয়ে বলেন, এই রাজ্যটি এখন ‘নতুন ভারত’ গঠনে গুরুত্বপূর্ণ ভূমিকা পালন করবে।
CG/BD/DM/
