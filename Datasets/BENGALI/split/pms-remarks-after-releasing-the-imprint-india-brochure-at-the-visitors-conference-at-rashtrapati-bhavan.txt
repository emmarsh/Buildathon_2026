আজ রাষ্ট্রপতি ভবনে পরিদর্শক সম্মেলনে ‘ইম্প্রিন্ট ইন্ডিয়া’ তথ্য পুস্তিকাটি আনুষ্ঠানিকভাবে প্রকাশ করলেন প্রধানমন্ত্রী শ্রী নরেন্দ্র মোদী।
এই উপলক্ষে প্রদত্ত এক ভাষণে জাতির প্রগতি ও অগ্রগতির লক্ষ্যে প্রযুক্তি ও উদ্ভাবনের ওপর বিশেষ গুরুত্ব দিয়েছেন প্রধানমন্ত্রী।
তিনি বলেছেন, উচ্চশিক্ষা প্রতিষ্ঠানগুলির উচিত পঠনপাঠনের ক্ষেত্রে উদ্ভাবনের বিষয়টিকে অগ্রাধিকার দেওয়া।
তিনি বলেন, বিশ্ব উষ্ণায়নের মতো সমস্যার সমাধান খোঁজা এবং বর্জ্য থেকে সম্পদ উৎপাদনের মধ্যেই লুকিয়ে রয়েছে ভারতের উন্নতির মূল চাবিকাঠি।
প্রতিরক্ষা উৎপাদনের ক্ষেত্রে দৃষ্টি দিতে তিনি উচ্চশিক্ষা প্রতিষ্ঠানগুলির কাছে আর্জি জানান।
তিনি বলেন, বিজ্ঞান সার্বজনীন তথা বিশ্বজনীন।
কিন্তু প্রযুক্তিকে আঞ্চলিক তথা স্থানীয় চাহিদা অনুযায়ী প্রয়োগ করতে হবে।
শিল্প ও শিক্ষাক্ষেত্রের মধ্যে এক ঘনিষ্ঠ যোগাযোগ গড়ে তোলার সপক্ষেও তিনি মত প্রকাশ করেন।
রাষ্ট্রপতিকে জ্ঞানের মহাসাগর বলে অভিহিত করেন প্রধানমন্ত্রী।
উচ্চশিক্ষার ক্ষেত্রে রাষ্ট্রপতির বিশেষ উদ্যোগ ও উৎসাহেরও ভূয়সী প্রশংসা করেন তিনি।
উল্লেখ্য, ‘ইম্প্রিন্ট ইন্ডিয়া’ হল আই আই টি এবং আই আই এস সি-র একটি যৌথ উদ্যোগ যা ভারতের দশটি প্রযুক্তি ক্ষেত্রে প্রধান প্রধান সমস্যাগুলির সমাধানের লক্ষ্যে দিশার খোঁজ দিতে পারে।
PG/SKD/DM/S
