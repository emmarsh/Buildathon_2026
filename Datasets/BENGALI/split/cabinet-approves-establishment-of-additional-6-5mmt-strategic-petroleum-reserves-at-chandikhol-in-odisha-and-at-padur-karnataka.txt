ওড়িশার চাঁদিখোল এবং কর্ণাটকের পাড়ুরে অতিরিক্ত ৬.৫ মিলিয়ন মেট্রিক টন পেট্রোলিয়ামের মজুত ভাণ্ডার গড়ে তোলার প্রস্তাবে আজ সম্মতি জানাল কেন্দ্রীয় মন্ত্রিসভা।
এর মধ্যে ডেডিকেটেড এসপিএম (সিঙ্গল পয়েন্ট মুরিং) নির্মাণের বিষয়টিও অন্তর্ভুক্ত।
চাঁদিখোল এবং পাড়ুরের মজুত ভাণ্ডার দুটি যথাক্রমে ৪ এবং ২.৫ মিলিয়ন মেট্রিক টন পেট্রোলিয়াম মজুতের উপযোগী করে নির্মাণ করা হবে।
প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত মন্ত্রিসভার বৈঠকে আজ আলোচনার পর এই গুরুত্বপূর্ণ সিদ্ধান্তটি গ্রহণ করা হয়।
উল্লেখ্য, ২০১৭-১৮ অর্থ বছরের বাজেট ঘোষণায় সরকার অতিরিক্ত দুটি মজুত ভাণ্ডার গড়ে তোলার কথা ঘোষণা করেছিল।
চাঁদিখোল ও পাড়ুরে মজুত ভাণ্ডার নির্মাণ প্রকল্পে প্রত্যক্ষ ও পরোক্ষভাবে বিশেষ কর্মসংস্থানের সুযোগ সৃষ্টি হবে বলে আশা করা হচ্ছে।
এর ফলে উপকৃত হবেন ওড়িশা ও কর্ণাটকের সংশ্লিষ্ট অঞ্চলের অধিবাসীরা।
SSS/SKD/SB
