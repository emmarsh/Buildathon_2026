পাঁচটি দেশ সফরের তৃতীয় পর্যায়ে সোমবার সুইজারল্যান্ডের সি ই ও-দের সঙ্গে জেনেভায় এক বাণিজ্যিক গোলটেবিল বৈঠকে মিলিত হলেন প্রধানমন্ত্রী শ্রী নরেন্দ্র মোদী।
ঐ দেশের বেশ কয়েকটি ক্ষেত্রের সি ই ও’রা যোগ দেন এদিনের বৈঠকে।
আলোচনার মূল কেন্দ্রবিন্দুতে ছিল – অর্থনৈতিক সম্পর্ককে আরও নিবিড় করে তোলার উপায় নির্ধারণ।
এ বি বি, লাফার্জ, নোভার্টিজ, নেসলে, রাইটার, রোস সহ বিভিন্ন বাণিজ্য সংস্থার প্রতিনিধিরা মতবিনিময় করেন এদিনের বৈঠকে।
সুইস বাণিজ্য প্রতিনিধিদের সম্বোধন করে প্রধানমন্ত্রী শ্রী মোদী বলেন, ভারতের অর্থনীতি এখন দ্রুত বিকাশের পথে।
এই পরিস্থিতিতে উন্নয়ন সম্পর্কিত আমাদের চাহিদা এবং সুইস বাণিজ্য জগতের শক্তি একত্রিত হলে তা পরস্পরের কল্যাণই নিশ্চিত করবে।
ভারত ও সুইজারল্যান্ড এই দুটি দেশের মধ্যে অর্থনৈতিক সম্পর্ক যথেষ্ট মজবুত ও প্রাণবন্ত।
তাই, এই ঘটনা নিঃসন্দেহে এক খুশির কারণ।
প্রধানমন্ত্রী বলেন, ১২৫ কোটির দেশ ভারত একটি বাণিজ্য তথা বিপণন কেন্দ্র হিসেবেই শুধু পরিচিত নয়, আমাদের রয়েছে প্রয়োজনীয় দক্ষতা।
শুধু তাই নয়, নতুন নতুন ব্যবসা-বাণিজ্যের সূচনার জন্য রয়েছে আমাদের একটি সরকার।
ভারতের প্রয়োজন বিশ্বমানের পণ্য উৎপাদন।
এই লক্ষ্যে দক্ষতা উন্নয়নের ক্ষেত্রে সুইস মডেলটি অনুসরণ করলে, তা হয়ে উঠবে খুবই প্রাসঙ্গিক।
এর আগে, ভারত ও সুইজারল্যান্ডের মধ্যে বহুধা বিস্তৃত দ্বিপাক্ষিক সম্পর্কের খুঁটিনাটি বিষয়গুলি নিয়ে সুইস প্রেসিডেন্ট স্নেডার-আম্মান – এর সঙ্গে এক পর্যালোচনায় মিলিত হন ভারতের প্রধানমন্ত্রী।
পর্যালোচনাকালে বাণিজ্য, প্রযুক্তি, দক্ষতা উন্নয়ন, পুনর্নবীকরণযোগ্য জ্বালানি সহ বিভিন্ন বিষয়ের অবতারণা করা হয়।
দুটি দেশের সাধারণ অঙ্গীকার, মূল্যবোধ, মানুষে-মানুষে সংযোগ ও অর্থনৈতিক সম্পর্কের মতো বিষয়গুলি ভারত ও সুইজারল্যান্ডের পারস্পরিক সমঝোতাতে যে এক নতুন উচ্চতায় পৌঁছে দেবে, সে সম্পর্কে একমত হন দুই নেতাই।
ভারতীয় বিজ্ঞানীদের একটি দল এবং সি ই আর এন-এর কয়েকজন ছাত্র প্রতিনিধিও এদিন জেনেভায় দেখা করেন প্রধানমন্ত্রী শ্রী মোদীর সঙ্গে।
PG/SKD/SB/S
