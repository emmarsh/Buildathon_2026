মহাকাশে অনুসন্ধান এবং শান্তিপূর্ণ কাজে তা ব্যবহারের ব্যাপারে ভারত এবং সাও তোম ও প্রিন্সেপে-র মধ্যে সহযোগিতা বৃদ্ধির লক্ষ্যে পরিকাঠামো চুক্তির ব্যাপারে কেন্দ্রীয় মন্ত্রিসভাকে অবগত করা হয়েছে।
নতুন দিল্লীতে প্রধানমন্ত্রী শ্রী নরেন্দ্র মোদীর পৌরহিত্যে বৃহস্পতিবার (২৭ ডিসেম্বর) কেন্দ্রীয় মন্ত্রিসভার বৈঠকে এ বিষয়ে জানানো হয়।
চলতি বছরের ৭ই সেপ্টেম্বর দু’দেশের মধ্যে এই পরিকাঠামো চুক্তিটি স্বাক্ষরিত হয়।
এই পরিকাঠামো চুক্তির ফলে মহাকাশে নতুন নতুন গবেষণা এবং রিমোট সেন্সিং-এর ক্ষেত্রে বিশ্বের বিভিন্ন সম্ভাবনার ব্যাপারে কাজ করা সম্ভব হবে।
একইসঙ্গে, উপগ্রহ যোগাযোগ, দিক নির্দেশ এবং মহাকাশ বিজ্ঞান নিয়ে নতুন করে গবেষণা চালানোও যাবে।
মহাকাশ প্রযুক্তি নিয়ে ভারত এবং সাও তোম ও প্রিন্সেপে যৌথভাবে বিভিন্ন উদ্যোগ নেবে।
এর ফলে, দুটি দেশই এক্ষেত্রে উপকৃত হবে।
প্রসঙ্গত উল্লেখ করা যেতে পারে, বিদেশ মন্ত্রক এবং ন্যাশনাল সিকিউরিটি কাউন্সিল সেক্রেটারিয়েট, এনএসসিএস, সাও তোম এবং প্রিন্সেপে-র সরকারের কাছে মহাকাশ গবেষণার ক্ষেত্রে ভারতের সঙ্গে তাদের সহযোগিতার ব্যাপারে সে দেশের আগ্রহের বিষয়টি জানতে চেয়েছিল।
সাও তোম-তে একটি উপগ্রহ কেন্দ্র বসানোরও প্রস্তাব দিয়েছিল ভারত।
এর প্রেক্ষিতে সাও তোম ও প্রিন্সেপে-র বিদেশ মন্ত্রক এ ব্যাপারে আগ্রহ দেখায় এবং ইসরোর এক প্রতিনিধিদল ঐ দেশ সফর করে উপগ্রহ কেন্দ্র বসানোর সম্ভাবনা খতিয়ে দেখে।
পরবর্তী পর্যায়ে, দু’দেশের মধ্যে মহাকাশ গবেষণার ব্যাপারে একটি সহযোগিতামূলক পরিকাঠামো চুক্তি স্বাক্ষরিত হয়।
CG/DM/
