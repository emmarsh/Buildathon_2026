প্রধানমন্ত্রী শ্রী নরেন্দ্র মোদি আজ সর্দার বল্লভভাই প্যাটেলের জন্মবার্ষিকীতে তাঁর স্মৃতির প্রতি শ্রদ্ধা জ্ঞাপন করেন| নয়াদিল্লির রাজপথে আজ ছাত্র-যুবদের উৎসাহ ও উদ্দীপনাপূর্ণ এক জমায়েতে প্রধানমন্ত্রী তাঁর ভাষণে বলেন, ভারতবর্ষের একতাকে গ্রন্থিত করেছিলেন সর্দার বল্লভভাই প্যাটেল| তিনি বলেন, সর্দার প্যাটেলের সিদ্ধান্ত গ্রহণের শক্তি ও প্রজ্ঞার জন্যই সমস্ত হীন চক্রান্তকে খর্ব করা গিয়েছিল এবং তা সুনিশ্চিত করেছিল আধুনিক ও স্বাধীন ভারতের উত্থানকে|
প্রধানমন্ত্রী বলেন, সর্দার প্যাটেল আমাদের ‘এক ভারত’ দিয়ে গিয়েছেন| এখন একে ‘শ্রেষ্ঠ ভারত’ হিসেবে গড়ে তোলা সম্পূর্ণ আমাদের কাজ| তিনি বলেন, একতা, শান্তি ও সৌহার্দ্য হচ্ছে প্রধান সত্য যাকে ভিত্তি করে ১২৫ কোটি ভারতীয় অগ্রগতির পথে এগিয়ে যেতে পারে|
প্রধানমন্ত্রী সর্দার প্যাটেলের স্মৃতিচারণায় ১৯২০ সালে আহমেদাবাদের মেয়র থাকাকালীন তাঁর বিভিন্ন উদ্যোগ, বিশেষ করে পরিচ্ছন্নতার জন্য অভিযান এবং মহিলাদের জন্য ৫০ শতাংশ আসন সংরক্ষণের প্রস্তাবের কথা উল্লেখ করেন|
শ্রী নরেন্দ্র মোদি রাজ্যগুলির সঙ্গে আলোচনাক্রমে ‘এক ভারত, শ্রেষ্ঠ ভারত’ নামে কেন্দ্রীয় সরকারের এক নতুন প্রকল্পের রূপরেখা তুলে ধরেন| তিনি বলেন, এই প্রকল্পের মাধ্যমে এক বছরের জন্য দুটি রাজ্য এক অনন্য অংশীদারিত্বের সম্পর্ক গ্রহণ করবে| সেই বছরটি ওই দুই রাজ্যের জন্য সাংস্কৃতিক আদান-প্রদান এবং ছাত্র-ছাত্রীদের বিনিময়ের জন্য বিশিষ্ট হয়ে থাকবে| যা দুই রাজ্যের মানুষের একে অপরকে জানা ও কাছে আসার সুযোগ করে দেবে| প্রতি বছর ভিন্ন ভিন্ন রাজ্য একে অপরের সঙ্গে এই উদ্যোগের সহযোগী হতে পারবে|
প্রধানমন্ত্রী আজ প্রাক্তন প্রধানমন্ত্রী প্রয়াত ইন্দিরা গান্ধীর মৃত্যুবার্ষিকী উপলক্ষেও তাঁর প্রতি শ্রদ্ধাঞ্জলি অর্পণ করেন|
সমবেত জনতাকে শপথবাক্য পাঠ করান প্রধানমন্ত্রী এবং ‘একতার জন্য দৌড়’-এর আনুষ্ঠানিক সূচনা করেন| অনুষ্ঠানে দিল্লির উপ-রাজ্যপাল শ্রী নাজীব জং, দিল্লির মুখ্যমন্ত্রী শ্রী অরবিন্দ কেজরিওয়াল, কেন্দ্রীয় মন্ত্রী শ্রী রাজনাথ সিং, শ্রী ভেঙ্কাইয়া নাইডু সহ অন্যরা উপস্থিত ছিলেন|
SC/AD/
