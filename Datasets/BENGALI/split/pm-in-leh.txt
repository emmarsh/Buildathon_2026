জম্মু ও কাশ্মীরে একদিনের সফরে প্রথম পর্যায়ে প্রধানমন্ত্রী নরেন্দ্র মোদী শনিবার, ১৯শে মে, লেহ-তে পৌছান।
লেহ-তে তিনি ১৯তম কুশক বাকুলা রিনপোচে-এর জন্ম শতবার্ষিকী উদযাপনের সমাপ্তি অনুষ্ঠানে যোগ দেন।
এই অনুষ্ঠানেই প্রধানমন্ত্রী জোজিলা সুড়ঙ্গ পথের কাজের সূচনা করে ফলকের আবরণ উন্মোচন করেন।
১৪ কিলোমিটার দীর্ঘ জোজিলা সুড়ঙ্গ ভারতের দীর্ঘতম সড়ক সুড়ঙ্গ পথ এবং এশিয়ার সবথেকে বড় দ্বিমুখী সুড়ঙ্গ পথ হয়ে উঠবে।
চলতি বছরের গোড়ায় প্রধানমন্ত্রীর পৌরোহিত্যে কেন্দ্রীয় মন্ত্রিসভার অর্থনৈতিক বিষয়ক কমিটির বৈঠকে বালতাল ও মিনামার্গের মধ্যে এই সুড়ঙ্গ পথ নির্মাণ, পরিচালনা ও রক্ষণাবেক্ষণের বিষয়টি অনুমোদিত হয়েছিল।
এই প্রকল্পের জন্য খরচ ধরা হয়েছে ৬ হাজার ৮০০ কোটি টাকা।
নির্মাণ কাজ শেষ হলে এই সুড়ঙ্গ পথ শ্রীনগর, কার্গিল ও লেহ-এর মধ্যে সব মরশুমের উপযোগী সড়ক যোগাযোগ ব্যবস্থা প্রদান করবে।
সেইসঙ্গে, জোজিলা সুড়ঙ্গ অতিক্রম করতে বর্তমানে সময় লাগে প্রায় সাড়ে তিন ঘন্টা।
নতুন সুড়ঙ্গ পথের ফলে এই সময় কমে হবে কেবল ১৫ মিনিট।
এই অঞ্চলের সার্বিক আর্থ-সামাজিক উন্নয়ন ও সামাজিক-সাংস্কৃতিক ঐক্য বজায়ের ক্ষেত্রও এই প্রকল্পটি গুরুত্বপূর্ণ হয়ে উঠবে।
এছাড়াও, এই সুড়ঙ্গ পথের ব্যাপক কৌশলগত গুরুত্ব রয়েছে।
এক বিরাট জনসমাবেশে ভাষণে প্রধানমন্ত্রী ১৯তম কুশক বাকুলা রিনপোচে-এর মহান আবদানের কথা স্মরণ করেন।
প্রধানমন্ত্রী বলেন, অন্যের সেবার জন্যই তিনি তাঁর জীবন উৎস্বর্গ করেছিলেন।
১৯তম কুশক বাকুলা রিনপোচে-কে এক অসাধারণ কূটনৈতিক হিসেবেও প্রধানমন্ত্রী উল্লেখ করেন।
শ্রী মোদী বলেন, মোঙ্গলিয়ায় তাঁর সফরের সময় তিনি নিজেই রিনপোচের সদিচ্ছার বিষয়টি প্রত্যক্ষ করেছিলেন।
জম্মু ও কাশ্মীরের তিনটি অঞ্চলই তিনি সফর করছেন বলে প্রধানমন্ত্রী সন্তোষ প্রকাশ করেন।
প্রধানমন্ত্রী বলেন, জম্মু ও কাশ্মীর ২৫ হাজার কোটি টাকার উন্নয়নমূলক প্রকল্প পেতে চলেছে।
রাজ্যের মানুষের মনে এইসব প্রকল্পের ইতিবাচক প্রভাব পড়বে বলেও প্রধানমন্ত্রী মন্তব্য করেন।
CG/BD/DM/….
