মহামান্যবর,
রাশিয়ার রাষ্ট্রপতি এবং আমার ঘনিষ্ঠ মিত্র ভ্লাদিমির ভ্লাদিমিরোভিচ,
উভয় দেশের সম্মাননীয় প্রতিনিধিগণ, নমস্কার।
দোব্রী দীন।
১৯তম বার্ষিক শীর্ষ সম্মেলনের জন্যে সমাগত রাষ্ট্রপতি পুতিন এবং তাঁর সঙ্গে আসা প্রতিনিধিদের স্বাগত জানিয়ে আমার খুব আনন্দ হচ্ছে।
আমরা একটি এমন দেশের রাষ্ট্রপতিহিসাবে আপনাকে স্বাগত জানাচ্ছি, যার সঙ্গে আমাদের অনুপম সম্পর্ক রয়েছে।
এই সম্পর্ক নিবিড় করার ক্ষেত্রে আপনার অমূল্য ব্যক্তিগত অবদান রয়েছে।
সোচিতে রাষ্ট্রপতি পুতিনের আয়োজিত অপ্রথাগত শীর্ষ সম্মেলনের স্মৃতি এখনও আমার মনে অমলিন।
সেই বিশেষ সাক্ষাতের সময় আমরা দুজনে মন খুলে নিবিড় আলোচনা করার সুযোগ পেয়েছিলাম।
রাষ্ট্রপতি মহোদয়,
রাশিয়ার সঙ্গে দ্বিপাক্ষিক সম্পর্ককে ভারত সর্বোচ্চ অগ্রাধিকার দেয়।
দ্রুত পরিবর্তনশীল এই বিশ্বে আমাদের এই সম্পর্ক আরও বেশি প্রাসঙ্গিক হয়ে উঠেছে।
১৯টি শীর্ষ সম্মেলনের নিরন্তর প্রক্রিয়ায় আমাদের বিশেষ কৌশলগতঅংশীদারিত্ব নিয়মিত নতুন শক্তি ও দিশা পেয়েছে।
আর নানা আন্তর্জাতিক বিষয়ে আমাদের সহযোগিতা নতুন মাত্রা পেয়েছে, উদ্দেশ্যও নবীকৃত হয়েছে।
আমাদের সহযোগিতা আপনার এবারের সফরেও কৌশলগত দিকনির্দেশ পেয়েছে।
আজ আমরা এমন সব গুরুত্বপূর্ণ সিদ্ধান্ত নিয়েছি, যা আমাদের সম্পর্ককে সুদূরপ্রসারী এবং ভবিষ্যতে আরও শক্তিশালী করবে।
মানব সম্পদ উন্নয়ন থেকে প্রাকৃতিক এবং শক্তির উৎসগুলি পর্যন্ত, বাণিজ্য থেকে বিনিয়োগ, পারমাণবিক জ্বালানির শান্তিপূর্ণ সহযোগিতা থেকে সৌর জ্বালানি, প্রযুক্তি থেকে ব্যাঘ্র সংরক্ষণ, আর্কটিক থেকে সুদূর প্রাচ্য, আর সাগর থেকে মহাকাশ পর্যন্ত ভারত ও রাশিয়ার সম্পর্ক আরও অনেক সম্প্রসারিত এবং নিবিড় হবে।
এই সম্পর্ক আমাদের সহযোগিতার অতীতকে কয়েকটি হাতেগোণা বিষয়ের পরিধির বাইরে নিয়ে যাবে।
পাশাপাশি, আমাদের সম্পর্কের গুরুত্বপূর্ণ ভিত্তিস্তম্ভ আরও শক্তিশালী হবে।
ভারতের উন্নয়ন যাত্রায় রাশিয়া সবসময় আমাদের পাশে থেকেছে।
মহাকাশ ক্ষেত্রে আমাদের পরবর্তী লক্ষ্য ভারতের গগণযান-এ ভারতীয় মহাকাশযাত্রী পাঠানো।
আমি অত্যন্ত আনন্দিত যে আপনি এই অভিযানের ক্ষেত্রে রাশিয়ার পূর্ণ সহযোগিতার আশ্বাস দিয়েছেন।
আমাদের ভবিষ্যতের কায়াকল্প করার ক্ষমতা রয়েছে আমাদের নবীন প্রজন্মের।
আমি অত্যন্ত আনন্দিত যে আজ বিকেলে ভারত এবং রাশিয়ার প্রতিভাসম্পন্ন ছেলেমেয়েরা তাদের উদ্ভাবনী ভাবনার প্রদর্শন করবে।
এই ভাবনাগুলি তারা মিলিতভাবে বিকশিত করেছে।
আমরা ভারতের ফ্ল্যাগশিপ কর্মসূচিতে এবং ব্যবসার নানাক্ষেত্রে রাশিয়ার ক্রমবর্ধমান অংশীদারিত্বকে স্বাগত জানাই।
আমি এজন্যে আনন্দিত যে একটু পরেই আমি ভারত-রাশিয়া বিজনেস সামিট-এ অংশগ্রহণ করব।
এতে উভয় দেশের ২০০জন প্রধান আর্থিক বিনিয়োগকারী অংশগ্রহণ করছেন।
ভারত এবং রাশিয়া পারস্পরিক হিতে সকল আন্তর্জাতিক বিষয়ে ঘনিষ্ঠভাবে সহযোগিতা করে যাচ্ছে।
রাষ্ট্রপতি পুতিন এবং আমি এই বিষয়েও বিস্তারিত আলোচনা করেছি।
ভারত এবং রাশিয়াদ্রুত পরিবর্তনশীল এই বিশ্বে মাল্টি-পোলেরিটি এবং মাল্টি ল্যাটারিজমকে সুদৃঢ় করার ক্ষেত্রে সহমত।
সন্ত্রাসবাদের বিরুদ্ধে লড়াই, আফগানিস্তান ও ভারত-প্রশান্ত মহাসাগরীয় ক্ষেত্রে নানা ঘটনাক্রম, আবহাওয়া পরিবর্তন, এসসিও, ব্রিকস-এর মতো আঞ্চলিক সংগঠনগুলি এবং জি-২০ ও আসিয়ান এর মতো বহুপক্ষীয় সংগঠনগুলির মধ্যে সহযোগিতায় আমাদের উভয় দেশ লাভবান হয়।
আমরা আন্তর্জাতিক সংস্থাগুলির মধ্যে নিজেদের লাভজনক সহযোগিতা এবং সমন্বয় জারি রাখার ক্ষেত্রে সহমত হয়েছি।
সুদূর প্রাচ্যের উন্নয়নের স্বার্থে রাষ্ট্রপতি পুতিনের গ্রহণ করা নানা পদক্ষেপ আমাকে উদ্বুদ্ধ করেছে।
ভারত এক্ষেত্রে সহযোগিতার জন্যে তৎপর।
আজ গ্রহণ করা সিদ্ধান্তগুলির মাধ্যমে আমাদের সহযোগিতা আরও বাড়বে আর নানা সমস্যাসঙ্কুল বিশ্বে শান্তি ও স্থিরতা বজায় রাখতে সুবিধা হবে।
ভাই ও বোনেরা,
ভারত- রাশিয়া পারস্পরিক সম্পর্কের উৎস দু’দেশের সাধারণ মানুষের পারস্পরিক সদ্ভাব ও মৈত্রী।
সেজন্যে দু’দেশের জনগণের মধ্যে পারস্পরিক সম্পর্ক আরও শক্তিশালী করার স্বার্থে আমরা বেশ কয়েকটি পদক্ষেপ গ্রহণের কথা ভেবেছি।
আর উভয় দেশের বিশেষ করে যুব সম্প্রদায়ের মধ্যে পরস্পরকে জানা ও বোঝার সুযোগ সৃষ্টি হলে আমাদের ভবিষ্যতের সম্পর্কের নতুন ভিত্তি নির্মাণ সম্ভব হবে।
বন্ধুগণ,
আমি দৃঢ়প্রত্যয় নিয়ে বলতে পারি, ভারত-রাশিয়া সম্পর্ক অতুলনীয়।
আমার দৃঢ় বিশ্বাস যে, এই বিশেষ সম্পর্ক রক্ষায় রাষ্ট্রপতি পুতিনের ব্যক্তিগত দায়বদ্ধতা থেকে এই সম্পর্ক আরও শক্তিশালী হবে।
আর আমাদের মধ্যে প্রগাঢ় বিশ্বাস এবং মৈত্রী আরও সুদৃঢ় হবে এবং আমাদের আমাদের বিশেষ কৌশলগত অংশীদারিত্ব নতুন উচ্চতা স্পর্শ করবে।
ধন্যবাদ।
স্পাসিবা।
CG/SB/SB…
