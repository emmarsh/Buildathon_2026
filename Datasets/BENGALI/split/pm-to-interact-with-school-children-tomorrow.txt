শিক্ষক দিবসের প্রাক্কালে আগামীকাল, শুক্রবার প্রধানমন্ত্রী শ্রী নরেন্দ্র মোদি বিভিন্ন বিদ্যালয়ের ছাত্রছাত্রীদের সঙ্গে মত বিনিময় করবেন|
এটি অনুষ্ঠিত হবে নয়াদিল্লির মানেকশ প্রেক্ষাগৃহে | সেখানে উপস্থিত ছাত্রছাত্রীদের পাশাপাশি দেশের আরও নয়টি রাজ্যের ছাত্রছাত্রীরা ভিডিও কনফারেন্সের মাধ্যমে এই আলাপচারিতায় যোগ দেবে| সকাল দশটায় শুরু হয়ে এই আলাপচারিতা অন্তত দেড় ঘন্টা চলবে বলে আশা করা যাচ্ছে|
প্রধানমন্ত্রী এদিন ডক্টর সর্বপল্লী রাধাকৃষ্ণনের সম্মানে স্মারক মুদ্রার প্রকাশ করবেন এবং কলা উৎসব ওয়েবসাইট এরও সূচনা করবেন| কলা উৎসব হচ্ছে মানব সম্পদ উন্নয়ন মন্ত্রকের একটি বিশেষ উদ্যোগ| দেশের মাধ্যমিক পর্যায়ের ছাত্রছাত্রীদের প্রতিভার পরিচর্যা ও পৃষ্ঠপোষকতার দ্বারা শিক্ষা ক্ষেত্রে শিল্পকলার প্রসার ঘটাতে এই পদক্ষেপ নেওয়া হয়েছে |
এই অনুষ্ঠানে কেন্দ্রীয় মানব সম্পদ উন্নয়ন মন্ত্রী শ্রীমতি স্মৃতি জুবিন ইরানি, রাষ্ট্রমন্ত্রী শ্রী উপেন্দ্র কুশওয়াহা, শ্রী রাম শংকর কাঠেরিয়া এবং শ্রী জয়ন্ত সিনহা উপস্থিত থাকবেন|
SC/AD/AGT/s/
