আগামী ২০২২ সালের মধ্যে দেশের কৃষকদের আয় ও উপার্জন দ্বিগুণ করে তোলার লক্ষ্যে কেন্দ্র, রাজ্য এবং কৃষিজীবী সাধারণ মানুষ সহ সংশ্লিষ্ট সকল পক্ষকে সঙ্কল্পবদ্ধ হওয়ার আহ্বান জানিয়েছেন প্রধানমন্ত্রী শ্রী নরেন্দ্র মোদী।
আজ রাজধানীর কৃষি উন্নতি মেলায় কৃষকদের কাছে ভারতীয় কৃষির উন্নয়ন সম্পর্কে তাঁর চিন্তাভাবনার কথা প্রকাশ করে প্রধানমন্ত্রী বলেন, এই কাজ কঠিন মনে হলেও লক্ষ্য পূরণ করার ক্ষেত্রে এই বিষয়টি একান্ত জরুরি।
কৃষি উন্নতি মেলাকে ভারতের ভাগ্য পরিবর্তনের একটি বিশেষ মঞ্চ রূপে বর্ণনা করেন প্রধানমন্ত্রী।
তিনি বলেন, কৃষির বিকাশ, গ্রামীণ উন্নয়ন এবং কৃষকদের সমৃদ্ধির মধ্য দিয়েই ভারতের ভবিষ্যৎ গড়ে উঠতে পারে।
সাম্প্রতিক কেন্দ্রীয় বাজেটের প্রসঙ্গ উত্থাপন করে প্রধানমন্ত্রী বলেন, এবারের বাজেট প্রস্তাবে এই ক্ষেত্রগুলির দিকে বিশেষ নজর দেওয়া হয়েছে।
প্রযুক্তি ও আধুনিকীকরণের মাধ্যমে দেশে কৃষি বিপ্লব ঘটানোর আহ্বান জানিয়ে প্রধানমন্ত্রী বলেন, সরকার এই লক্ষ্যের প্রতি বিশেষভাবে সজাগ ও সচেষ্ট।
কৃষি বিপ্লব সম্ভব করে তোলার কাজে দেশের পূর্বাঞ্চলের ভূমিকা যথেষ্টগুরুত্বপূর্ণ বলে উল্লেখ করেন প্রধানমন্ত্রী।
কৃষি উপকরণ খাতে ব্যয়সাশ্রয়ের মাধ্যমে কিভাবে কৃষি খামার থেকে আয় বৃদ্ধি সম্ভব তাও ব্যাখ্যা করেন প্রধানমন্ত্রী।
তিনি বলেন, সয়েল হেল্‌থ কার্ড এবং প্রধানমন্ত্রী কৃষি সিচাঁই যোজনা কৃষি উপকরণ খাতে ব্যয়ের মাত্রা কমিয়ে আনতে পারে।
কৃষি বৈচিত্র্যের মাধ্যমে আয় ও উপার্জন বৃদ্ধির আহ্বান জানিয়ে প্রধানমন্ত্রী বলেন, শস্য উৎপাদনের পাশাপাশি কৃষকরা তাদের খেত-খামারের কাছাকাছি গাছ রোপণ করতে পারেন।
সেইসঙ্গে, পশুপালনেরও ব্যবস্থা করতে পারেন তাঁরা।
এইভাবে যদি কৃষিক্ষেত্রে বৈচিত্র্য নিয়ে আসা যায়, তাহলে কৃষিকাজ সম্পর্কিতঝুঁকির মাত্রাও অনেকটা হ্রাস করা সম্ভব।
প্রধানমন্ত্রী ফসল বিমা যোজনার সুফলগুলি ব্যাখ্যা করে প্রধানমন্ত্রী বলেন, সংশ্লিষ্ট সকলের সঙ্গে পরামর্শ ও মত বিনিময়ের পরই চালু হয়েছে এই যোজনাটি।
ন্যূনতম প্রিমিয়াম বা কিস্তির বিনিময়ে সর্বোচ্চ নিরাপত্তা সম্ভব করে তোলাই এই বিমা যোজনাটির বৈশিষ্ট্য।
এর আগে প্রধানমন্ত্রী মেলার প্রদর্শনী মণ্ডপগুলি ঘুরে দেখেন।
কৃষিতে ব্যবহৃত বিভিন্ন পন্থা-পদ্ধতি ও কৃৎকৌশলের বিষয়টি সম্পর্কে প্রদর্শনীতে অবহিত করা হয় প্রধানমন্ত্রীকে।
সর্বাধুনিক কৃষি সরঞ্জাম সহ অন্যান্য বিষয়গুলি সম্পর্কেও জানানো হয় প্রধানমন্ত্রীকে।
বিভিন্ন রাজ্য ও কৃষকদের মধ্যে ২০১৪-১৫ আর্থিক বছরের কৃষি কর্মন পুরস্কার বিতরণ করেন প্রধানমন্ত্রী।
কৃষকদের জন্য ‘কিষাণ সুবিধা’ নামে একটি মোবাইল অ্যাপ্লিকেশনেরও সূচনা করেন তিনি।
এই অ্যাপটির সাহায্যে জলহাওয়া, বাজার মূল্য, বীজ, সার, কীটনাশক এবং কৃষির সাজসরঞ্জাম সম্পর্কে তথ্য সংগ্রহ করতে পারবেন কৃষিজীবী সাধারণ মানুষ।
PG/SKD/DM/S
