৯০০ কোটি টাকারও বেশি বিনিয়োগে উত্তরপ্রদেশের বারাণসীতে শনিবার (১৪ জুলাই, ২০১৮) কয়েকটি গুরুত্বপূর্ণ প্রকল্পের শিলান্যাস করলেন প্রধানমন্ত্রী শ্রী নরেন্দ্র মোদী।
প্রকল্পগুলির মধ্যে ছিল বারাণসী শহরের গ্যাস বন্টন প্রকল্প এবং বারাণসী ও বালিয়ার মধ্যে সংযোগ রক্ষাকারী মেমু ট্রেন।
পঞ্চকোশি পরিক্রমা মার্গের শিলান্যাসের পাশাপাশি স্মার্ট সিটি মিশন এবং ‘নমামি গঙ্গে’ কর্মসূচির আওতায় আরও কয়েকটি প্রকল্পেরও ভিত্তিপ্রস্তর স্থাপন করেন তিনি।
বারাণসীর আন্তর্জাতিক সম্মেলন কেন্দ্রেরও ঐদিন শিলান্যাস করেন শ্রী নরেন্দ্র মোদী।
এক সমাবেশে প্রধানমন্ত্রী তাঁর ভাষণ শুরু করেন বিশ্ব অ্যাথলেটিক্স চ্যাম্পিয়নশিপে অনুর্ধ্ব ২০ বিভাগে ৪০০ মিটারে স্বর্ণ পদক জয়ী তরুণ অ্যাথলিট হিমা দাসকে অভিনন্দন জ্ঞাপনের মাধ্যমে।
প্রধানমন্ত্রী বলেন যে কাশী শহরটিকে একুশ শতকের উপযোগী করে গড়ে তোলার জন্য গত চার বছর ধরে চেষ্টা চালানো হচ্ছে।
তবে, এই শহরটির সুপ্রাচীন বৈশিষ্ট্যগুলি যাতে অটুট ও অক্ষুণ্ন থাকে সেদিকেও নজর দেওয়া হচ্ছে।
নতুন বারাণসী শহর হয়ে উঠবে আধ্যাত্মিকতা ও আধুনিকতার এক বিশেষ সমন্বয়, নতুন ভারতের এক প্রতীক বিশেষ।
নতুন বারাণসী শহরের কিছু কিছু বৈশিষ্ট্য এখনই দেখতে পাওয়া যাচ্ছে বলে মন্তব্য করেন শ্রী মোদী।
তিনি বলেন, গত চার বছরে বারাণসী শহরের জন্য প্রচুর বিনিয়োগ করা হয়েছে।
প্রায় এক হাজার কোটি টাকার বিভিন্ন প্রকল্প ও কর্মসূচি উদ্বোধনের পাশাপাশি কিছু কিছু প্রকল্পের আজ শিলান্যাসও করা হয়েছে।
ধারাবাহিক প্রক্রিয়ার এটি এক অঙ্গ বলে বর্ণনা করেন প্রধানমন্ত্রী।
সংশ্লিষ্ট অঞ্চলের একটি চিকিৎসা-বিজ্ঞান কেন্দ্র রূপে বারাণসী আত্মপ্রকাশ করছে বলে এদিন মন্তব্য করেন প্রধানমন্ত্রী।
তিনি বলেন যে, এক বিশ্বমানের স্বাস্থ্য প্রতিষ্ঠান গড়ে তুলতে বেনারস হিন্দু বিশ্ববিদ্যালয় এবং এইম্‌স সহযোগিতার ভিত্তিতে কাজ করে যাবে।
বারাণসী সহ সংশ্লিষ্ট অঞ্চলের যোগাযোগ ব্যবস্থাকে আরও উন্নত করে তোলার লক্ষ্যে যে সমস্ত পদক্ষেপ গ্রহণ করা হয়েছে তারও এদিন উল্লেখ করেন প্রধানমন্ত্রী।
তিনি বলেন, কাশী বর্তমানে একটি গুরুত্বপূর্ণ আন্তর্জাতিক পর্যটন কেন্দ্র রূপে গড়ে উঠছে।
আন্তর্জাতিক সম্মেলন কেন্দ্রের কথাও বলেন তিনি।
এই কেন্দ্রটির আজই শিলান্যাস পর্ব সম্পন্ন হয়েছে।
বারাণসীর জনসাধারণের কল্যাণে জাপানের প্রধানমন্ত্রী মিঃ শিনজো আবে-র অবদানের কথাও এদিন প্রশংসিত হয় প্রধানমন্ত্রীর কন্ঠে।
স্বচ্ছ ভারত অভিযান সহ অন্যান্য কর্মসূচিগুলি রূপায়ণের ক্ষেত্রে উত্তরপ্রদেশ সরকার ও রাজ্যবাসীর উদ্যোগ ও প্রচেষ্টার সপ্রশংস উল্লেখ করেন তিনি।
শ্রী মোদী বলেন যে, চার বছর আগে বারাণসীর সড়ক এবং অন্যান্য পরিকাঠামোর হাল ছিল খুবই দুর্ভাগ্যজনক।
শহরের যাবতীয় বর্জ্য তখন অনিয়ন্ত্রিত অবস্থায় গঙ্গা নদীর জলে মিশে দূষণের সৃষ্টি করত।
কিন্তু আজ গঙ্গা থেকে গঙ্গোত্রী হয়ে মহাসমুদ্র পর্যন্ত দূষণ মুক্তির কাজ এগিয়ে চলেছে।
নিকাশি ব্যবস্থার প্রয়োজনে বিভিন্ন প্রকল্প রূপায়ণের কথাও উল্লেখ করেন প্রধানমন্ত্রী।
তিনি বলেন, এই সমস্ত উদ্যোগ ও প্রচেষ্টার সুফল মিলবে আগামীদিনে।
বারাণসীকে স্মার্ট নগরী রূপে গড়ে তুলতে এক সুসংবদ্ধ নির্দেশ ও নিয়ন্ত্রণ কেন্দ্র গড়ে তোলার কাজ বর্তমানে পুরোদমে চলছে।
প্রধানমন্ত্রীর মতে, স্মার্ট সিটি কর্মসূচি শুধুমাত্র শহরের পরিকাঠামো উন্নয়নের একটি কর্মসূচি মাত্র নয়, বরং ভারতের এক নতুন পরিচিতি ও ভাবমূর্তি গড়ে তোলার বিশেষ উদ্যোগ।
রাজ্য সরকারের শিল্পনীতি এবং বিনিয়োগ-বান্ধব পরিবেশ ও পরিস্থিতির প্রশংসা করে শ্রী মোদী বলেন যে এ সমস্ত কিছুর সুফল এখনই একটু একটু করে অনুভূত হচ্ছে।
সম্প্রতি নয়ডায় স্যামসাং-এর মোবাইল উৎপাদন কারখানার উদ্বোধনেরও উল্লেখ ছিল প্রধানমন্ত্রীর বক্তব্যে।
তিনি বলেন, দেশের মোবাইল উৎপাদন কেন্দ্রগুলি এখন লক্ষ লক্ষ কর্মসংস্থানের সুযোগ সৃষ্টি করছে।
শহরের গ্যাস বন্টন প্রকল্প সম্পর্কে প্রধানমন্ত্রী বলেন যে বারাণসী শহরের ৮ হাজার বাড়িতে ইতিমধ্যেই পাইপলাইনের মাধ্যমে রান্নার গ্যাসের সুযোগ পৌঁছে গেছে।
শহরে পরিবহণের ক্ষেত্রে জ্বালানি হিসাবে সিএনজি ব্যবহারের কথাও উল্লেখ করেন তিনি।
জাপানের প্রধানমন্ত্রী মিঃ শিনজো আবে এবং ফরাসী প্রেসিডেন্ট মিঃ ইমান্যুয়েল ম্যাকঁর-কে বারাণসী শহর যেভাবে স্বাগত জানিয়েছিল, তারও এদিন স্মৃতিচারণ করেন শ্রী নরেন্দ্র মোদী।
তিনি বলেন, আতিথেয়তা পরিষেবার আরেকটি দৃষ্টান্ত তুলে ধরার ক্ষণ এখন উপস্থিতপ্রায়।
কারণ, প্রবাসী ভারতীয় দিবস আয়োজিত হতে চলেছে ২০১৯-এর জানুয়ারিতে।
CG/SKD/DM
