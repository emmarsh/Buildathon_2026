চণ্ডীগড়ে দ্বিতীয় আন্তর্জাতিক যোগ দিবসের অনুষ্ঠানে আজযোগ দিলেন প্রধানমন্ত্রী শ্রী নরেন্দ্র মোদী।
সেখানে প্রায় ৩০ হাজার অংশগ্রহণকারীর সঙ্গে তিনি আজ এক যোগ প্রদর্শনীর অনুষ্ঠানে যোগ অনুশীলন করেন।
এই উপলক্ষে বিখ্যাত ক্যাপিটল কমপ্লেক্সে সমবেত উৎসাহী অংশগ্রহণকারীদের উদ্দেশে ভাষণদানকালে প্রধানমন্ত্রী বলেন যে আজ পৃথিবীর সর্বত্র যোগাভ্যাস ও যোগ অনুশীলনের মাধ্যমে বিশ্ববাসী একত্রিত হলেন।
আন্তর্জাতিক যোগ দিবস উদযাপনের বিষয়টিকে যে তাঁরা মনে-প্রাণে গ্রহণ করে সোৎসাহে এগিয়ে এসেছেন, এই ঘটনা তারই প্রমাণ।
সমাজের সকল স্তরের মানুষ আজ ঐক্যবদ্ধ হয়েছেন এক সমবেত প্রচেষ্টার মাধ্যমে।
শ্রী মোদী বলেন, সুস্বাস্থ্যের সঙ্গে বিশেষ যোগ রয়েছে আন্তর্জাতিক যোগ দিবস পালনের ঘটনার।
কারণ, তা এক জন-আন্দোলনের রূপ নিয়েছে।
প্রধানমন্ত্রী বলেন, যোগের অর্থ এই নয় যে আমি কি পেলাম।
যোগের প্রকৃত অর্থ হল ত্যাগ বা উৎসর্গ।
প্রধানমন্ত্রী আরও বলেন, যোগাভ্যাস বা যোগানুশীলনের জন্য কোন অর্থ ব্যয় করতে হয় না।
অথচ, যোগের মাধ্যমে স্বাস্থ্যের আশ্বাস মেলে।
এক্ষেত্রে ধনী-দরিদ্রের মধ্যে কোনরকম ভেদাভেদ নেই।
আগামী বছর যোগ দিবস পালনের সঙ্গে ডায়াবেটিস বা মধুমেহ রোগের ঘটনা হ্রাস করার বিষয়টিকে যুক্ত করার আহ্বান জানান প্রধানমন্ত্রী।
তিনি বলেন, যোগানুশীলনকে যাঁরা জনপ্রিয় করে তোলার লক্ষ্যে পরিশ্রম করে চলেছেন, তাঁদের সম্মানে জাতীয় ও আন্তর্জাতিক পর্যায়ে একটি করে পুরস্কারের ব্যবস্থা করা হবে।
আজকের যোগ প্রদর্শনীতে অংশগ্রহণকারী জনতার মধ্যে মিশে যান প্রধানমন্ত্রী।
তাঁদের সঙ্গে নিয়েই যোগানুশীলন করেন তিনি।
PG/SKD/DM/S
