প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার বৈঠকে আজ সরকারি প্রশাসন ও পরিচালন সংক্রান্ত সংস্কার সম্পর্কে ভারত ও যুক্তরাজ্যের সহযোগিতা চুক্তিটিকে আনুষ্ঠানিকভাবে কর্মপরবর্তী অনুমোদন দেওয়া হল।
গত বছর নভেম্বরে চুক্তিটি সম্পাদিত হয়েছিল এই দুটি দেশের মধ্যে।
চুক্তির আওতায় সরকারি প্রশাসনে সুপরিচালন ব্যবস্থা সম্ভব করে তোলার কথা বলা হয়েছে।
এজন্য ভারত ও যুক্তরাজ্য পরস্পরের সঙ্গে সহযোগিতা করবে।
সরকারি পরিষেবার কাজে আমলাতান্ত্রিক দীর্ঘসূত্রিতা দূর করা, সরকারি প্রক্রিয়াকে ঢেলে সাজানো, কর্মীদের দক্ষতা ও কার্যক্ষমতা বৃদ্ধি, জনসাধারণের ক্ষোভ নিরসনে বিশেষ গুরুত্বদান, সরকারি স্বায়ত্তশাসন প্রতিষ্ঠানগুলির সংস্কার, সামাজিক নিরাপত্তা বিষয়টিকে জোরদার করে তোলা, সরকার ও শিল্পক্ষেত্রের মধ্যে ঘনিষ্ঠতর সমন্বয়সাধন, সঙ্কট ও বিপর্যয়ের কার্যকর মোকাবিলা এবং সরকারি কাজকর্মকে ডিজিটাল ব্যবস্থায় রূপান্তরের ক্ষেত্রে পারস্পরিক সহযোগিতা প্রসারের কথা বলা হয়েছে ঐ চুক্তিটিতে।
সরকারি প্রশাসন ও পরিচালন ব্যবস্থায় গতি ও সংস্কার আনতে একটি যৌথ কর্মীগোষ্ঠী গড়ে তোলারও উল্লেখ রয়েছে সম্পাদিত চুক্তিটিতে।
এ মাসের শেষে লন্ডনে যৌথ কর্মীগোষ্ঠীর প্রথম বৈঠকটি অনুষ্ঠিত হবে।
PG/SKD/DM/
