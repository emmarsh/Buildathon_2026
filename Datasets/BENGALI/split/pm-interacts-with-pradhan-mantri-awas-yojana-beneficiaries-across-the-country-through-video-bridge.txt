‘প্রধানমন্ত্রী আবাস যোজনা’র সুফল গ্রহীতাদের সঙ্গে ভিডিও প্রযুক্তির সাহায্যে এক আলাপচারিতায় মিলিত হলেন প্রধানমন্ত্রী শ্রী নরেন্দ্র মোদী।
দেশের বিভিন্ন প্রান্তের সুফলভোগীদের সঙ্গে আলোচনাকালে প্রধানমন্ত্রী বলেন যে এই ধরণের আলাপচারিতার মাধ্যমে কর্মসূচির বিভিন্ন দিক সম্পর্কে অবহিত হওয়া যায়।
এমনকি, কোন্‌ কোন্‌ ক্ষেত্রে এখনও উন্নয়নের কাজ বাকি রয়েছে সে সম্পর্কেও ওয়াকিবহাল থাকার সুযোগ মেলে এই ধরণের অনুষ্ঠানে।
‘প্রধানমন্ত্রী আবাস যোজনা’ যে শুধুমাত্র ইট-কাঠ-পাথরের বিষয় নয়, সেকথাও প্রসঙ্গত উল্লেখ করেন তিনি।
শ্রী মোদী বলেন, এই যোজনার মাধ্যমে উন্নতমানের জীবনযাত্রা সম্ভব করে তোলার পাশাপাশি, স্বপ্ন পূরণের বিষয়টিও বাস্তবায়িত হয়।
প্রধানমন্ত্রী বলেন, গত চার বছরে ‘সকলের জন্য বাসস্থান’ নিশ্চিত করার লক্ষ্যে কেন্দ্রীয় সরকার নিষ্ঠার সঙ্গে কাজ করে চলেছে।
আগামী ২০২২ সালের মধ্যে প্রত্যেক ভারতীয়েরই যাতে নিজস্ব একটি বাসস্থান গড়ে ওঠে তা নিশ্চিত করাই তাঁর সরকারের লক্ষ্য।
ঐ বছরটিতেই যে ভারতের ৭৫তম স্বাধীনতা দিবস উদযাপিত হতে চলেছে একথাও স্মরণ করিয়ে দেন তিনি।
শ্রী মোদী বলেন, ‘প্রধানমন্ত্রী আবাস যোজনা’য় কেন্দ্রের বর্তমান সরকার বেশ কিছু উল্লেখযোগ্য পরিবর্তন এনেছে।
নির্মিত বাসস্থানের আয়তন ২০ বর্গ মিটার থেকে বাড়িয়ে করা হয়েছে ২৫ বর্গ মিটার।
এমনকি, এই কর্মসূচির আওতায় আর্থিক সহায়তাদানের মাত্রাও উন্নীত করা হয়েছে ১ লক্ষ ২৫ হাজার টাকায়।
পূর্বে বাসস্থান প্রতি বরাদ্দের পরিমাণ ছিল ৭০ হাজার টাকা থেকে ৭৫ হাজার টাকা পর্যন্ত।
শ্রী মোদী বলেন, ‘প্রধানমন্ত্রী আবাস যোজনা’ হল এমন একটি কর্মসূচি যার সঙ্গে যুক্ত রয়েছে নাগরিকদের মর্যাদাদানের বিষয়টি।
যোজনার মূল লক্ষ্য হল মহিলা, দিব্যাঙ্গ ভাই-বোন, তপশিলি জাতি, তপশিলি উপজাতি, অন্যান্য অনগ্রসর শ্রেণী এবং সংখ্যালঘু সম্প্রদায়ের মানুষদের জন্য বাসস্থান নির্মাণ।
সকলের জন্য কর্মসংস্থানের সুযোগ সৃষ্টি হল এই যোজনার আরেকটি বৈশিষ্ট্য।
কর্মসূচিকে আরও জোরদার করে তুলতে দক্ষতা বিকাশের ওপরও বিশেষ জোর দিয়েছে কেন্দ্রীয় সরকার।
এর উদ্দেশ্য হল, দ্রুততার সঙ্গে উন্নতমানের বাসস্থান নির্মাণ নিশ্চিত করা।
এই লক্ষ্যে সরকারের পক্ষ থেকে প্রায় ১ লক্ষ রাজমিস্ত্রিকে প্রয়োজনীয় প্রশিক্ষণ দেওয়া হয়েছে।
এছাড়াও, বেশ কয়েকটি রাজ্যে মহিলা রাজমিস্ত্রিদেরও প্রশিক্ষণ দেওয়ার কাজও শুরু হয়েছে।
নারী ক্ষমতায়নই এর মূল উদ্দেশ্য বলে জানান প্রধানমন্ত্রী।
প্রধানমন্ত্রীর সঙ্গে এইভাবে আলোচনায় মিলিত হওয়ার সুযোগ পেয়ে আনন্দ প্রকাশ করেন যোজনার সুফল গ্রহীতারা।
তাঁরা বলেন যে নিজেদের বসবাসের জন্য একটি করে বাড়ি পাওয়ায় তাঁদের স্বপ্ন আজ সফল হয়েছে।
এর ফলে, তাঁদের জীবন ও জীবনযাত্রার মানে যে অনেকটাই পরিবর্তন ঘটেছে একথাও তাঁরা আনন্দের সঙ্গে ব্যক্ত করেন প্রধানমন্ত্রীর কাছে।
CG/SKD/DM/
