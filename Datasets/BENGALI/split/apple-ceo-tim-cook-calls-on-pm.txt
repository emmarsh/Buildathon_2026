অ্যাপেলের সিইও মিঃ টিম কুক শনিবার সাক্ষাৎ করলেন প্রধানমন্ত্রী শ্রী নরেন্দ্র মোদীর সঙ্গে।
সাম্প্রতিক নির্বাচনী ফলাফলের পরিপ্রেক্ষিতে প্রধানমন্ত্রী শ্রী মোদীকে অভিনন্দন জানিয়ে মিঃ কুক তাঁর ভারত সফর সম্পর্কে অভিজ্ঞতার কথা ব্যক্ত করেন।
ভারতে যে উষ্ণ আতিথেয়তা তিনি উপভোগ করেছেন সে কথাও উল্লেখ করেন তিনি।
মিঃ কুক বলেন, ভারতের বিভিন্ন অঞ্চল তিনি সফর করেছেন।
যুবসমাজ, বাণিজ্য প্রতিনিধি এবং চলচ্চিত্র শিল্পীদের সঙ্গেও তিনি আলোচনায় মিলিত হয়েছেন।
মিঃ কুক বিশেষভাবে উল্লেখ করেন মুম্বাইয়ে তাঁর সিদ্ধিবিনায়ক মন্দির পরিদর্শন এবং একটি ক্রিকেট ম্যাচ দেখার অভিজ্ঞতার কথা।
মিঃ কুক-এর এই আন্তরিকতার বিশেষ প্রশংসা করে প্রধানমন্ত্রী বলেন যে ভারতে যা কিছু প্রত্যক্ষ করা যায়, তা অবশ্যই বিশ্বাসযোগ্য।
এই সমস্ত অভিজ্ঞতা অ্যাপেলের সিইও-র বাণিজ্যিক সিদ্ধান্ত গ্রহণের ক্ষেত্রে বিশেষ সহায়ক হবে বলে শ্রী মোদী মন্তব্য করেন।
ভারতে অ্যাপেল আইএনসি-র ভবিষ্যৎ কর্মপরিকল্পনার কথা প্রধানমন্ত্রীর সামনে তুলে ধরেন মিঃ টিম কুক।
ভারতে নির্মাণ ও খুচরো ব্যবসার ক্ষেত্রে যে বিশাল সম্ভাবনা রয়েছে সে কথাও উল্লেখ করেন তিনি।
ভারতের তরুণ প্রতিভার সপ্রশংস উল্লেখ করে মিঃ কুক বলেন, এই সমস্ত তরুণদের মধ্যে রয়েছে অভাবনীয় দক্ষতা যাকে কাজে লাগাতে আগ্রহী অ্যাপেল।
শুধু তাই নয়, বিভিন্ন ধরনের অ্যাপ্লিকেশন উদ্ভাবনেরও প্রচুর সম্ভাবনা রয়েছে ভারতে।
হায়দরাবাদে অ্যাপেল আইএনসি-র মানচিত্র উন্নয়ন কেন্দ্র গড়ে তোলার খুঁটিনাটি বিষয়গুলি তিনি ব্যাখ্যা করেন প্রধানমন্ত্রীর কাছে।
বাণিজ্যিক কাজকর্মকে সহজতর করে তোলার লক্ষ্যে শ্রী মোদী যে সমস্ত পদক্ষেপ গ্রহণ করেছেন তারও সপ্রশংস উল্লেখ করেন তিনি।
পুনর্নবীকরণযোগ্য জ্বালানি ক্ষেত্রে ভারতের প্রধানমন্ত্রী যে বিশেষ উদ্যোগ গ্রহণ করেছেন তার প্রশংসা করে মিঃ কুক বলেন, অ্যাপেলের কাজকর্মের ৯৩ শতাংশই পুনর্নবীকরণযোগ্য জ্বালানির ওপর নির্ভরশীল।
অ্যাপেলের বাণিজ্যিক যোগান সম্পর্কিত শৃঙ্খলটি পুনর্নবীকরণযোগ্য জ্বালানির সাহায্যে গড়ে তোলার পরিকল্পনা রয়েছে বলেও প্রসঙ্গত উল্লেখ করেন তিনি।
মিঃ কুক-এ সঙ্গে আগত প্রতিনিধিদলের সদস্যরা তাঁদের রাজস্থান সফরের অভিজ্ঞতার কথা ব্যক্ত করেন প্রধানমন্ত্রীর কাছে।
ঐ রাজ্যের কয়েকটি গ্রামও তাঁরা পরিদর্শন করেছেন যেখানে সাম্প্রতিককালে বিদ্যুতের সুযোগ পৌঁছে গেছে।
গ্রামের মহিলারা সৌরশক্তি সংস্থাপন সম্পর্কিত সাজসরঞ্জাম ব্যবহারের কাজে যেভাবে দক্ষতা অর্জন করছেন, তারও বিশেষ প্রশংসা করেন তাঁরা।
অ্যাপ্লিকেশন উদ্ভাবন এবং পুনর্নবীকরণযোগ্য জ্বালানি ক্ষেত্রে অ্যাপেলের সঙ্গে ভারতের শিল্পোদ্যোগ সহযোগিতা সম্পর্কে মতবিনিময় করেন মিঃ টিম কুক এবং শ্রী নরেন্দ্র মোদী।
প্রধানমন্ত্রী ‘ডিজিটাল ভারত’ গড়ে তোলার লক্ষ্যে তাঁর উদ্যোগ ও প্রচেষ্টার কথা ব্যাখ্যা করেন অ্যাপেলের সিইও-র কাছে।
বৈদ্যুতিন পদ্ধতিতে শিক্ষা, স্বাস্থ্য এবং কৃষকদের আয় ও উপার্জন বৃদ্ধি তাঁর ‘ডিজিটাল ভারত’ দর্শনের তিনটি মূল লক্ষ্য বলে তিনি বর্ণনা করেন।
এই লক্ষ্য পূরণে অ্যাপেলের সমর্থন ও সহযোগিতা প্রার্থনা করেন তিনি।
সাইবার নিরাপত্তা এবং পরিসংখ্যানগত তথ্য বিনিময় সম্পর্কিত কয়েকটি বিষয়ও উঠে আসে দু’জনের আলোচনার মধ্যে।
সাইবার অপরাধ চ্যালেঞ্জের মোকাবিলায় বিশ্বের বিভিন্ন দেশের কাছে সহযোগিতা প্রসারের জন্য মিঃ কুক-এর কাছে আর্জি জানান ভারতের প্রধানমন্ত্রী।
‘narendramodimobileapp’-এর একটি আধুনিক ও সর্বশেষ সংস্করণের আনুষ্ঠানিক সূচনা করেন মিঃ টিম কুক।
PG/SKD/DM
