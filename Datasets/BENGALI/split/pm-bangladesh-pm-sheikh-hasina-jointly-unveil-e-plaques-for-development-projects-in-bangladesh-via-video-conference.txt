প্রধানমন্ত্রী নরেন্দ্র মোদী ও বাংলাদেশের প্রধানমন্ত্রী শেখ হাসিনা যৌথভাবে ভিডিও কনফারেন্সের মাধ্যমে সে দেশে বিভিন্ন উন্নয়নমূলক প্রকল্পের সূচনা করেছেন।
উভয় নেতা যে প্রকল্পগুলির সূচনা করেন তার মধ্যে রয়েছে – বাস ও লরি সরবরাহ, ৩৬টি সামাজিক চিকিৎসা পরীক্ষাকেন্দ্র, ১১টি জল পরিশোধন কেন্দ্র এবং সে দেশে জাতীয় জ্ঞান-ভিত্তিক ব্যবস্থার সম্প্রসারণ।
এই উপলক্ষে প্রধানমন্ত্রী মোদী বলেন, বাংলাদেশের প্রধানমন্ত্রী শেখ হাসিনার সঙ্গে এটি তাঁর ষষ্ঠ ভিডিও সম্মেলন।
তিনি আরও বলেন, ভারত ও বাংলাদেশের মধ্যে সম্পর্কের নিবিড়তার ক্ষেত্রে প্রধানমন্ত্রী হাসিনার দূরদৃষ্টি বড় অনুপ্রেরণা যোগায়।
আজ যে সমস্ত প্রকল্পের সূচনা হয়েছে সেগুলি কেবল পরিবহণ ব্যবস্থার বিকাশই ঘটাবে না, সেইসঙ্গে জ্ঞান-ভিত্তিক আদানপ্রদানেও গুরুত্বপূর্ণ ভূমিকা নেবে।
প্রধানমন্ত্রী বলেন, জাতীয় জ্ঞান-ভিত্তিক ব্যবস্থা ভারত ও বিশ্বের সঙ্গে বাংলাদেশের পণ্ডিতবর্গ ও গবেষণা প্রতিষ্ঠানগুলির মধ্যে যোগসূত্র গড়ে তুলবে।
বাংলাদেশে সুলভ গণ-পরিবহণ ব্যবস্থার প্রসারে বাস ও লরিগুলি বড় ভূমিকা পালন করবে।
একইভাবে, পরিশ্রুত জল সরবরাহের ক্ষেত্রে জল পরিশোধন কেন্দ্র এবং চিকিৎসা পরীক্ষাকেন্দ্রগুলির মাধ্যমে সে দেশের প্রায় ২ লক্ষ মানুষ উপকৃত হবেন।
প্রধানমন্ত্রী আরও বলেন, এই প্রকল্পগুলি সাধারণ মানুষের জীবনযাপনের মানোন্নয়নে ভারত ও বাংলাদেশের সম্পর্কের ক্ষেত্রে গুরুত্বপূর্ণ ভূমিকা পালন করবে।
প্রধানমন্ত্রী মোদী বাংলাদেশের সার্বিক উন্নয়নে প্রধানমন্ত্রী শেখ হাসিনার উচ্চাকাঙ্খী প্রকল্পগুলির প্রশংসা করে সেগুলির বাস্তবায়নে ভারতের সমর্থনের কথা পুনরায় ব্যক্ত করেন।
ভারত ও বাংলাদেশের মধ্যে দ্বিপাক্ষিক সম্পর্ক আগামীতে থাকবে বলে প্রধানমন্ত্রী প্রত্যয় ব্যক্ত করেন।
SSS/BD/DM/…
