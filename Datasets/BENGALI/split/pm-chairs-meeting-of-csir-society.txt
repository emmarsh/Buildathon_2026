সি এস আই আর-এর গবেষণাগারগুলির কাজকর্ম খতিয়ে দেখার আহ্বান জানালেন প্রধানমন্ত্রী শ্রী নরেন্দ্র মোদী।
এই লক্ষ্যে কাজকর্মের গুণগত মান নির্দিষ্ট করে দেওয়ারও পরামর্শ দেন তিনি।
প্রধানমন্ত্রীর মতে, এই ব্যবস্থায় সংস্থার বিভিন্ন গবেষণাগারের কর্মীদের মধ্যে এক প্রতিযোগিতামূলক মানসিকতা গড়ে তোলা সম্ভব।
বুধবার নয়াদিল্লিতে সি এস আই আর সোসাইটির এক বৈঠকে নেতৃত্বদানকালে প্রধানমন্ত্রী সংস্থার বিজ্ঞানীদের আহ্বান জানান দেশের বিভিন্ন প্রান্তে জনসাধারণের নানা ধরনের সমস্যার একটি তালিকা প্রস্তুত করার।
অন্তত ১০০টি সমস্যা যাতে এর মাধ্যমে চিহ্নিত করা যায় সেদিকে লক্ষ্য রাখার কথাও বলেন তিনি।
নির্দিষ্ট সময়কালের মধ্যে প্রযুক্তিগতভাবে ঐ সমস্ত সমস্যার সমাধানে চ্যালেঞ্জ গ্রহণের জন্যও বিজ্ঞানীদের প্রস্তুত থাকতে বলেন প্রধানমন্ত্রী।
কতকগুলি বিশেষ বিশেষ ক্ষেত্রে যুগান্তকারী পদক্ষেপ গ্রহণের সুযোগ ও অবকাশ রয়েছে বলে মন্তব্য করেন শ্রী নরেন্দ্র মোদী।
তিনি বলেন, এই সমস্ত ক্ষেত্রে সি এস আই আর বিশেষ উদ্যোগ গ্রহণ করতে পারে যাতে জনসাধারণের দুঃখ-দুর্দশা অনেকাংশে লাঘব করা যায়।
প্রসঙ্গত, আদিবাসীদের মধ্যে রক্তাল্পতা সমস্যার কথা উল্লেখ করেন তিনি।
এছাড়াও, প্রতিরক্ষা সাজসরঞ্জাম উৎপাদন, সেনা ও জওয়ানদের জন্য জীবনদায়ী ব্যবস্থা উদ্ভাবন, সৌরশক্তিকে কাজে লাগানোর জন্য উদ্ভাবনী প্রচেষ্টা এবং কৃষির বিকাশ ও উন্নয়নে কৃৎকৌশল উদ্ভাবনের আহ্বান জানান প্রধানমন্ত্রী।
সাধারণ মানুষের জীবনকে উন্নততর করে তোলার লক্ষ্যে সি এস আই আর-এর কাজকর্ম আরও সংহত করে তোলার ওপর গুরুত্ব আরোপ করেন শ্রী মোদী।
তিনি বলেন, সমাজের দরিদ্র ও অবহেলিত শ্রেণীর মানুষদের নানা ধরনের সমস্যার প্রযুক্তিগত সমাধানে এগিয়ে আসা উচিত সি এস আই আর কর্তৃপক্ষের।
বৈঠকের সূচনায় বিভিন্ন জাতীয় চ্যালেঞ্জের মোকাবিলায় সি এস আই আর যে সমস্ত উদ্যোগ গ্রহণ করেছে তার একটি প্রামাণ্য চিত্র তুলে ধরা হয় প্রধানমন্ত্রীর কাছে।
PG/SKD/DM/S
