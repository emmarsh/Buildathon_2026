হিমাচল প্রদেশের রাজ্যপাল আচার্য দেবব্রত মহোদয়, ডি এ ভি কলেজ ব্যবস্থাপনা কমিটির অধ্যক্ষ ডঃ পুনম সূরী এবং বিপুল সংখ্যায় আগত আর্য পুত্র-কন্যাবৃন্দ,
আমি আর্য সমাজের এই মহান পরম্পরা এবং সংশ্লিষ্ট সকল মান্যবরকে আন্তরিক কৃতজ্ঞতা জানাই।
আপনারা আমাকে এই বিশাল শক্তিস্রোতের সংস্কার ধারায় আচমন করার সুযোগ দিয়েছেন।
আমি সৌভাগ্যবান।
পুনমজী আমাকে বলেছিলেন, বিগত ১৩০ বছর ধরে আর্য সমাজের দুটো মুখ্য ধারা প্রবহমান।
১৩০ বছর পর এই দুটি মুখ্য ধারার সাধকরা ঐক্যবদ্ধ হয়ে চলার সংকল্প নিয়েছেন।
একথা জেনে আমি এতো আনন্দ পেয়েছি যা ভাষায় বর্ণনা করা যাবে না।
এই দুই শক্তি, এই দুই সংস্কার প্রবাহ ঐক্যবদ্ধ হয়ে রাষ্ট্রহিতে কাজ করবে, তা দেশের পক্ষে কতটা কল্যাণকর হবে তা আন্দাজ করতে পারি।
সেজন্য আমি উভয় ধারার নেতৃত্বদানকারী মান্যবরদের আন্তরিক ধন্যবাদ ও সাধুবাদ জানাই।
পুনমজী তাঁর বক্তব্যে বলেছিলেন, গুজরাট দেশকে স্বামী দয়ানন্দ সরস্বতীর মতো বিরল প্রতিভাও উপহার দিয়েছে আর সেই কথা বলতে গিয়ে তিনি আমাকেও ঐ মহান ব্যক্তিদের তালিকাভুক্ত করেছেন।
আমি মনে করি, ওই মহাপুরুষদের তালিকায় আমার মতো সামান্য ব্যক্তির নাম যুক্ত থাকবে, এমন ভাবনার কোনও অধিকার আমার নেই।
ওই মহাপুরুষরা এত মহান ছিলেন যে, তাঁদের চরণধূলি নিয়ে আমি যদি সত্যি সত্যি মানবকল্যাণে কিছু করে যেতে পারি, তা হলে তাঁদের আশীর্বাদ আমাদের উপর বর্ষিত হোক, যাতে আমরা যে যেমন কাজের দায়িত্ব পেয়েছি সেগুলি যেন পূর্ণ সমর্পণের ভাব নিয়ে সম্পন্ন করতে পারি!
আমরা যেন দেশের ভালো করতে পারি!
১৮৫৭’তে এই দেশ স্বাধীনতা সংগ্রামের মাধ্যমে নিজের আত্মিক শক্তি প্রদর্শিত করেছিল।
শতাব্দীকাল পরাধীনতার পর প্রথমবারের মতো স্বাধীনতা স্পৃহা জেগে উঠেছিল।
সামান্য কয়েকজনের লড়াই নয়, প্রায় গোটা দেশ জেগে উঠেছিল, কিন্তু ইপ্সিত পরিণাম অর্জন করতে পারেনি।
আবার বিদেশি শক্তির সুপরিকল্পিত আগ্রাসনের কবলে চলে যায়।
সেই ঐতিহাসিক পরিপ্রেক্ষিতে ১৮৭৫ সালে আর্য সমাজের প্রতিষ্ঠার কারণ বোঝা যায়।
স্বামী দয়ানন্দ সরস্বতী ছিলেন, জ্ঞানমার্গ-এর পথদ্রষ্টা।
তিনি বেদ এর আলোয় সত্যকে উপলব্ধি করে, সত্যের আলোর সঙ্গে ভবিষ্যৎ প্রজন্মকে পরিচিত করানোর চেষ্টা করেছিলেন।
তিনি ছিলেন স্বভাব বিপ্লবী, বিপ্লবীর মতোই তিনি অন্ধবিশ্বাস ও কুসংস্কারের বিরুদ্ধে লড়াইয়ে উদ্ভূত পরিস্থিতির মোকাবিলা করেছেন।
তিনি নিজেকে মহান হিন্দু সংস্কৃতি ও আর্য পরম্পরার সিপাহী ভাবতেন।
গেরুয়া বস্ত্র পরিধান করে ওই সমাজের ভেতরে থেকেই সমাজের কুসংস্কার দূরীকরণের আন্দোলন সংঘটিত করা সহজ ব্যাপার নয়।
ব্যবস্থা থেকে বেরিয়ে গিয়ে সমালোচনা করা অনেক সহজ।
ব্যবস্থার মধ্যে থেকে সেই পরম্পরার গৌরবময় চিরন্তনকে গ্রহণ আর বাহ্য কুসংস্কারের বিরুদ্ধে লড়াই করতে প্রভূত আত্মিক শক্তির প্রয়োজন হয়।
পূজ্য স্বামী দয়ানন্দ তেমনই একজন আত্মিক শক্তির আধার ছিলেন।
সেই মহাপুরুষের বিচার-বিবেচনা, জ্ঞানের অধিষ্ঠানে বিচার মনন চিন্তনের ভিত্তিতে সাধারণ মানুষের জীবনের প্রতি নিয়ত শুদ্ধিকরণকে তিনি অগ্রাধিকার দিয়েছেন।
তাঁর অনুগামীরা আজও সেই প্রক্রিয়া জারি রেখেছেন।
সেই ভাবনার এত শক্তি, এত সামর্থ্য ছিল যে আজও তা আর্য সমাজ রূপে বিশাল বটবৃক্ষের মতো গোটা দেশকে ছায়া দিচ্ছে।
আমাদের স্বপ্নগুলিকে অঙ্কুরিত হওয়ার সুযোগ করে দিচ্ছে।
নানা সমস্যা মোকাবিলা করার সামর্থ্য জোগাচ্ছে।
সেজন্য আমি এই মহান পরম্পরা, মহান সংগঠন, মহান আন্দোলনকে প্রণাম জানাই, পূজ্য স্বামী দয়ানন্দ সরস্বতীর পবিত্র চরণবন্দনা করি।
এই বিশাল পরিবারে ২০ লক্ষ ছাত্র আর ৬০ হাজারেরও বেশি শিক্ষক ও অধ্যক্ষ রয়েছেন।
আর পরমজী যেমন বলেছিলেন, প্রতিদিন এই পরিবারের সদস্যদের সঙ্গে নানাভাবে জুড়ে থাকেন প্রায় ২ কোটি পরিবারের মানুষ।
এক শতাব্দীর অধিক সময় ধরে যে শিক্ষা প্রতিষ্ঠান জাতির সেবায় নিয়োজিত রয়েছে তার প্রাক্তনী কতো বিপুল সংখ্যক নাগরিক হবেন!
আপনারা লিখেছেন ৪০ লক্ষ, আমার মনে হয় এর থেকে অনেক বেশি হবে।
প্রতি বছর আপনারা সবাই মিলে একটা বিষয় ঠিক করুন আর সবাই মিলে সমস্ত শক্তি প্রয়োগ করে সেই সমস্যার সমাধান করুন।
দেখবেন, বিশ্বের নজর কাড়তে পারবেন।
ডি এ ভি যদি ঠিক করে যে ২০২০’র অলিম্পিকে এই প্রতিষ্ঠানের কোনও ছাত্র স্বর্ণপদক জিতে আনবে, আমি বলছি, এই সংকল্প বাস্তবায়িত করতে পারবেন।
নতুন সংকল্প কী হবে?
বিশ্বে ভারতের গরিমা বৃদ্ধি।
শুধু ভারতে কেন, ডি এ ভি’র ঢোল গোটা বিশ্বে বাজবে না কেন?
সেজন্য ২০২৫-এ আর্য সমাজের ১৫০ বছর উদযাপনের আগে এই বছর দশেক সময়ের মধ্যে আমরা যদি এমন কিছু করে দেখাতে পারি, সেটাই হবে আর্য সমাজ প্রতিষ্ঠার সার্ধশতবর্ষে স্বামী দয়ানন্দ সরস্বতীর প্রতি শ্রেষ্ঠ সম্মান প্রদর্শন, শ্রেষ্ঠ শ্রদ্ধাঞ্জলি।
সেজন্য এখন থেকেই একটি পথ-পরিকল্পনা তৈরি করতে হবে।
কী করতে হবে তা তো আর আর্য সমাজকে বলে দিতে হবে না।
তাঁরা চিরকাল দেশের কল্যাণে নিযুক্ত।
তাঁরা এখন একবিংশ শতাব্দীর আধুনিক ভারত, বৈজ্ঞানিক ভারত অনেক ক্ষেত্রে বিশ্বকে নেতৃত্ব প্রদানের সামর্থ্য রাখে।
তেমনই ভারত গড়ে তোলার মহাযজ্ঞে নিজেদের সমর্পণ করতে হবে।
একটু আগেই পুনমজী বলছিলেন, আমাদের যে কোনও কাজ দিন, আমরা সেটা করে দেখাবো!
সাধারণত, এ ধরণের অনুষ্ঠানে আসার আমন্ত্রণ জানানোর সময় উদ্যোক্তারা বলেন, আপনি এলে আমাদের অনুষ্ঠানের মর্যাদা বৃদ্ধি হবে, আমাদের কর্মীরা অনেক প্রেরণা পাবেন ইত্যাদি ইত্যাদি।
আর অনুষ্ঠানে যাওয়ার পর আমার হাতে একটি দাবিসনদ তুলে দেন, আমাদের এটা চাই, অমুক কাজের জন্য এত টাকা চাই – ইত্যাদি।
কিন্তু এখানে আমার অভিজ্ঞতা ভিন্ন, এখানে আমার কাছ থেকে কিছুই চাওয়া হয়নি।
আমার কাছে কাজ চাওয়া হয়েছে।
আমি পুনমজীকে বলি, আপনারা কোন্‌ কাজটি করতে পারবেন?
তিনি বলেন, আপনার গঙ্গা সাফাই প্রকল্পের সঙ্গে আমাদের যুক্ত করা সম্ভব হবে কি?
আমি জবাব দিলাম, সম্ভব হবে!
ডি এ ভি’র ছাত্র-শিক্ষক ও অভিভাবকরা এই প্রকল্পের সঙ্গে যুক্ত হলে এই প্রকল্পের কাজ বেগবতী হবে।
একের পর এক সরকার এই প্রকল্পে প্রভূত অর্থব্যয় করেছে, অনেক কাজ হয়েছে, কিন্তু কাঙ্খিত সাফল্য আসেনি।
আপনারা এই প্রকল্পের সঙ্গে যুক্ত হলে আমি নিশ্চিত যে অদূর ভবিষ্যতেই আমরা কাঙ্খিত সাফল্য অর্জন করতে পারবো।
জনসাধারণের আশীর্বাদ থাকলে কোনও সমস্যাই সমস্যা থাকে না।
নিজে থেকেই সেই সমস্যা সুযোগে পরিণত হয়।
ডি এ ভি’র এই শক্তি, আর্য সমাজের শক্তি, গুরুকূল পরম্পরার শক্তি, আর্য সমাজের সঙ্গে যুক্ত সাধু-মহাত্মাদের সম্মিলিত শক্তি।
সরকারের গঙ্গা সাফাই আন্দোলনে অংশগ্রহণ করলে গঙ্গা অচিরেই একটি নির্মল জলের স্রোত হয়ে উঠবে, যা কেবল দেশ নয়, গোটা বিশ্বের সামনে একটি গর্বের রূপে প্রতীয়মান হবে।
আমরা যদি সংকল্প নিই যে গঙ্গাকে আর দূষিত হতে দেব না, তা হলে গঙ্গা নিজের শক্তিতেই কিছুদিনের মধ্যে নির্মল জলপ্রবাহে পরিণত হওয়ার সামর্থ্য রাখে।
গঙ্গা তীরবর্তী মানুষেরা যদি সংকল্প নেন, গঙ্গাস্নান ও পুজো করতে আসা মানুষেরা যদি সংকল্প নেন যে আমরা কোনওমতেই নদীকে নোংরা হতে দেব না, পুজোর নামে কোনও কিছু নদীতে নিক্ষেপ করবো না, তা হলে গঙ্গাকে নির্মল জলপ্রবাহ করে তুলতে কাউকে আর কিছুই করতে হবে না।
আমার বিশ্বাস, ডি এ ভি সংশ্লিষ্ট দুই কোটি পরিবার চেষ্টা করলে গঙ্গা আর দূষণবাহী নদী থাকবে না।
আর্য সমাজের দেড়শো বছর উদযাপনের আগেই আপনারা এই কাজে সাফল্য পাবেন এবং দেশ তথা বিশ্বকে নির্মল গঙ্গা উপহার দিতে পারবেন।
বিশ্ববাসী বলেছেন, একবিংশ শতাব্দী এশিয়ার শতাব্দী।
কেউ কেউ বলেন, একবিংশ শতাব্দী ভারতের শতাব্দী।
মানবসভ্যতার বিভিন্ন পর্যায়ে আমরা দেখেছি, যখনই মানবজাতি জ্ঞানযুগে পা রেখেছে, ভারত বিশ্বমানবকে নেতৃত্ব দিয়েছে।
একবিংশ শতাব্দী তেমনই জ্ঞানের শতাব্দী।
স্বামী দয়ানন্দ সরস্বতী জ্ঞানমার্গী মহাপুরুষ ছিলেন।
বর্তমান ভারতের ৬৫ শতাংশ জনসংখ্যার বয়স ৩৫ বছরের নীচে।
আজ ভারত বিশ্বের সর্বাধিক তারুণ্যময় দেশ।
আর তরুণ দেশের স্বপ্নও তরুণ হয়; ইচ্ছাশক্তিও তারুণ্যে ভরপুর, সংকল্পও তারুণ্যের দৃঢ়তা পায়।
সেজন্যই বলছি, আমরা সামনে যে যুবশক্তিকে দেখছি, দেশের ৬৫ শতাংশ জনসংখ্যা, প্রায় ৮০ কোটি নবীন প্রজন্মের মানুষ শুধু ভারতের ভাগ্য নয়, বিশ্বের ভাগ্য পরিবর্তনের শক্তি ধারণ করে।
সেজন্য আমাদের চেষ্টা, দেশের এই অমূল্য ঐতিহ্য, অমূল্য সম্পদ দেশ ও জাতির কল্যাণে কিভাবে প্রয়োগ করবো!
এই যুবশক্তিকে রাষ্ট্রের কল্যাণে উপযোগী করে তুলতে সরকার দক্ষতা উন্নয়ন কর্মসূচি শুরু করেছে।
আমরা জানি, আজ চাকরির বাজার এতো কঠিন যে ভালো নাম্বার পেয়ে গ্র্যাজ্যুয়েট হয়েও চাকরির জন্য হন্যে হয়ে ঘুরে বেড়াতে হয়।
নিয়োগকর্তা জিজ্ঞেস করেন, অভিজ্ঞতা কী রয়েছে?
সার্টিফিকেট তো রয়েছে কিন্তু আর কিছু পারো?
এই প্রজন্মের জবাবে মেধাবী যুবকটি মাথা নীচু করে বেরিয়ে আসতে হয়।
কোথাও কাজের সুযোগ না পেলে অভিজ্ঞতা কোথা থেকে অর্জন করবে সে?
সেজন্যই আমরা দক্ষতা উন্নয়ন কর্মসূচি চালু করেছি।
এর মাধ্যমে দেশের নবীন প্রজন্ম কোনও না কোনও বিষয়ে হাতে-কলমে শিখে দক্ষতা অর্জন করবে।
এই দক্ষতা উন্নয়ন অভিযানকে এগিয়ে নিয়ে যেতে আমাদের সরকার গোড়াতেই স্বতন্ত্র দক্ষতা উন্নয়ন মন্ত্রক গড়ে তুলেছে।
স্বতন্ত্র বাজেট বরাদ্দ করা হয়েছে।
অভিজ্ঞ আধিকারিকদের স্বতন্ত্র দায়িত্ব দেওয়া হয়েছে যাতে ভারতের কোটি কোটি নবীন প্রজন্মের মানুষ এই দক্ষতা উন্নয়ন অভিযান দ্বারা উপকৃত হন।
আগামীদিনে, ২০৩০ সাল নাগাদ বিশ্বের অনেক দেশে যথেষ্ট কাজ করার লোক থাকবে না।
প্রৌঢ় ও বৃদ্ধরাই কাজ করতে বাধ্য হবেন।
তখন গোটা দুনিয়া দক্ষ মানবসম্পদ জোগাবে ভারত।
আমাদের নবীন প্রজন্ম গোটা বিশ্বকে দক্ষ পরিষেবা দেবে, গোটা বিশ্বের ভাগ্য বদলে দেবে।
আমরা আর একটি প্রকল্প শুরু করেছি – প্রধানমন্ত্রী মুদ্রা যোজনা।
আমাদের দেশ অর্থনীতির ক্ষেত্রে এতদিন শুধু প্রাইভেট সেক্টর ও পাবলিক সেক্টর নির্ভর ছিল।
আমরা একটি নতুন দিক তুলে ধরেছি – পার্সোনাল সেক্টর।
প্রাইভেট সেক্টর নিজের কাজ করুক, পাবলিক সেক্টর নিজের কাজ করুক – সবাই ফলে-ফুলে বিকশিত হোক।
কিন্তু আমরা পাশাপাশি পার্সোনাল সেক্টরকেও মজবুত করতে চাই।
ক্ষুদ্র ব্যবসা, স্ব-উদ্যোগ, স্ব-রোজগার– প্রত্যেক ব্যক্তির মধ্যে এমন সামর্থ্য গড়ে তুলতে চাই, যাতে তাঁরা চাকরির জন্য হন্যে হয়ে না ঘুরে নিজেরাই নিজেদের নিয়োগ করেন, অন্যদেরও কর্মসংস্থান করে দিতে পারেন।
সমাজের গরিব মানুষেরা এতদিন ব্যাঙ্কে যাওয়ার সুযোগ পেতেন না।
ধোপা, নাপিত, খবরের কাগজ বিক্রেতা, দুধওয়ালা, সব্জিওয়ালা, চায়ের দোকানদার-এর মতো দরিদ্র মানুষদের জন্য আমরা এই মুদ্রা যোজনা শুরু করেছি।
তাঁরা এখন কোনওরকম গ্যারান্টি ছাড়াই ব্যাঙ্ক থেকে ঋণ পাচ্ছেন।
১০ হাজার থেকে ৫ লক্ষ টাকা ঋণ পাচ্ছেন, যাতে তাঁদের ব্যবসাকে বাড়াতে পারেন, আরও কিছু মানুষের কর্মসংস্থানের ব্যবস্থা ইকরতে পারেন।
কেউ দু’জনকে কাজ দেবেন, কেউ পাঁচ জনকে।
কেউ অটো রিক্‌শা বা ব্যাটারি চালিত ই-রিক্‌শা কিনে সেটা চালিয়ে স্বাবলম্বী হবেন।
আমি অত্যন্ত আনন্দিত, কোনওরকম ঢাক না পিটিয়ে, মেলার আয়োজন না করে ইতিমধ্যেই প্রায় দু’কোটি দরিদ্র মানুষকে আমরা মুদ্রা যোজনার মাধ্যমে কোনওরকম গ্যারান্টি ছাড়াই ঋণ প্রদান করতে পেরেছি।
আমরা দেশের সাধারণ মানুষকে বিশ্বাস করি।
তাঁরা অবশ্যই নিজের চেষ্টায় নির্দিষ্ট সময়ে সেই ঋণ পরিশোধ করবেন।
দেশের সরকার জনগণকে অবিশ্বাস করবে কেন?
এই দূরত্ব আমরা দৃঢ় করতে চেয়েছি।
আমরা ঠিক করেছি, দেশের নাগরিকদের বিশ্বাস করবো, ভরসা করবো।
আপনারা হয়তো জানেন, বিশেষ করে যে শিক্ষকরা এখানে বসে আছেন, তাঁরা অবশ্যই জানেন যে পরিশ্রম করে, রাতের পর রাত জেগে পড়াশুনা করে, পরীক্ষা দিয়ে আপনারা ভালো রেজাল্ট করবেন, কিন্তু চাকরি করতে গেলে, সরকারের কাছে দরখাস্ত জমা দিতে হবে।
এতদিন আপনাদের সার্টিফিকেট বা মার্কশিটের নকল বা ফটোকপি কোনও রাজনৈতিক নেতা বা গেজেটেড অফিসারকে দিয়ে প্রত্যয়িত করিয়ে জমা দিতে হতো।
নাগরিকদের প্রতি এর থেকে বড় অবিশ্বাস আর কী হতে পারে।
আমরা সরকারে এসে এই প্রথা উঠিয়ে দিয়েছি।
এখন আপনাদের ফটোকপি করে জমা দিলেই চলবে।
নির্বাচিত হয়ে কাজে যোগদানের সময় অরিজিনাল নিয়ে আসবেন, তখন ফটোকপির সঙ্গে মিলিয়ে দেখলেই চলবে।
মুদ্রা যোজনার ক্ষেত্রেও আমরা এমনি নাগরিকদের প্রতি ভরসা রেখেছি আর কোনওরকম গ্যারান্টি ছাড়াই ঋণদানের ব্যবস্থা করে তাঁদেরকে সুদখোর মহাজনদের কবল থেকে রক্ষা করার চেষ্টায় সফল হয়েছি।
কিন্তু, গরিব মানুষেরাও তাঁদের মনের ঐশ্বর্য প্রদর্শন করেছেন।
আমরা যখন ‘প্রধানমন্ত্রী জন ধন যোজনা’ শুরু করেছিলাম, তখন জিরো ব্যালেন্স অ্যাকাউন্ট খোলার ঘোষণা করেছিলাম।
কিন্তু আজ আমি গর্বের সঙ্গে বলতে পারি আমাদের গরিব মানুষদের মানে ঐশ্বররয দেখুন, তাঁরা পাঁচ-দশ টাকা করে জমিয়ে ঐ অ্যাকাউন্টগুলির মাধ্যমে ইতিমধ্যেই ৩০ হাজার কোটি টাকা জমা রেখেছেন।
সাধারণ মানুষকে ভরসা করলে তাঁরা কত বড় শক্তি প্রদর্শন করতে পারেন, এটা তার প্রকৃষ্ট প্রমাণ।
আমরা নবীন প্রজন্মের জন্য ‘স্টার্ট আপ ইন্ডিয়া, স্ট্যান্ড আপ ইন্ডিয়া’ অভিযান শুরু করেছি।
দক্ষতা উন্নয়ন হোক, মুদ্রা যোজনার মাধ্যমে ঋণ পাক, ‘স্টার্ট আপ ইন্ডিয়া, স্ট্যান্ড আপ ইন্ডিয়া’র মাধ্যমে নতুন নতুন উদ্ভাবনের পথ, আবিষ্কারের পথ খুলে যাক – এটাই আমরা চেয়েছি।
বিশেষ করে, আমাদের দলিত শ্রেণীর ভাই ও বোনেরা, আদিবাসী ভাই ও বোনেরা এই প্রকল্পগুলি বাস্তবায়নের মাধ্যমে নিজের পায়ে দাঁড়াক, সেটাই সরকারের মূল্য লক্ষ্য।
সেজন্য সরকার তাঁদের দিকে হাত বাড়িয়ে দিয়েছে।
আমি দেশের বিভিন্ন ব্যাঙ্কের সওয়া লক্ষ শাখাকে বলেছি প্রত্যেক শাখা পিছু অন্তত একজন দলিত এবং একজন আদিবাসী যুবককে ঋণ দিতে, যাতে তাঁরা নিজের এলাকায় স্বউদ্যোগ গড়ে তুলতে পারেন।
এভাবে আমরা অন্তত আড়াই লক্ষ স্বউদ্যোগী প্রকল্প গড়ে তুলে অনগ্রসর সমাজের উন্ন্যন ও কর্মসংস্থানকে ত্বরান্বিত করতে চেয়েছি।
এই অভিযান দ্রুতগতিতে এগিয়ে চলেছে।
অভূতপূর্ব সাফল্য দেখতে পাচ্ছি।
অপার সম্ভাবনার দরজা খুলে যাচ্ছে।
আমরা ‘স্টার্ট আপ ইন্ডিয়া, স্ট্যান্ড আপ ইন্ডিয়া’র৪ মাধ্যমে নতুন নতুন আবিষ্কার ও প্রয়োগের সুযোগ গড়ে তুলেছি, নবীন প্রজন্মকে ভরসা দিয়েছি, সরকার আপনাদের পাশে রয়েছে এবং থাকবে।
এভাবে আমরা প্রতিটি পরিবারকে স্বাবলম্বী করে তুলতে চাই।
আজ ওয়ার্ল্ড ব্যাঙ্ক, আই এম এফ এবং বিশ্বের সকল রেটিং সংস্থা ভারত’কে গুরুত্ব দিচ্ছে।
গোটা বিশ্ব যখন আর্থিক সঙ্কটে টালমাটাল তখন ভারতের অর্থ ব্যবস্থা অটল, অবিচলিত এবং সকল রেটিং সংস্থার মতে, বিশ্বের বড় দেশগুলির মধ্যে ভারত সর্বাধিক দ্রুত উন্নয়নশীল অর্থনীতির দেশে পরিণত হয়েছে।
আমাদের সকল সমস্যার সমাধান একটাই।
দারিদ্র্য, অশিক্ষা, নানা রোগের প্রাদুর্ভাব থেকে মুক্তির উপায় একটাই – তা হল উন্নয়ন।
সেজন্য আমাদের সরকার উন্নয়নকেই অগ্রাধিকার দিয়েছে।
কৃষির বিকাশ, গ্রামোন্নয়ন, শহরের উন্নয়ন, দরিদ্র মানুষের কর্মসংস্থানের মতো গুরুত্বপূর্ণ বিষয়গুলি নিয়ে আমরা কাজ করছি, আর তার সুফলও দেখতে পাচ্ছি।
আজ আমি আপনাদের মাঝে এসেছি, আপনারা কিছু করে দেখানোর প্রতিজ্ঞায় দৃঢ়চিত্ত।
সকল সাত্বিক শক্তিকে আজ ঐক্যবদ্ধ হয়ে কাজ করতে হবে।
এই একতার সামনে দেশবিরোধী, উন্নয়ন বিরোধী সকল শক্তির স্বপ্ন খান খান হয়ে যাবে।
এই সংকল্প নিয়েই আমাদের এগিয়ে যেতে হবে।
আমি আরেকবার আচার্য মহোদয়, পুনমজী এবং আপনাদের সকলকে আন্তরিক কৃতজ্ঞতা জানাই, আপনারা আমাকে আপনাদের মাঝে আসার সুযোগ দিয়েছেন আর পূজ্য স্বামী দয়ানন্দ সরস্বতী’কে স্মরণ করার, শ্রদ্ধাঞ্জলি অর্পণ করার সুযোগ দিয়েছেন।
অনেক অনেক ধন্যবাদ।
PG/SB/SB
