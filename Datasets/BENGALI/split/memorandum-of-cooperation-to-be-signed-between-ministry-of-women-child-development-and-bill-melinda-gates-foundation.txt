সুসংহত শিশু বিকাশ প্রকল্প (আই সি ডি এস) এবং সংশ্লিষ্ট অন্যান্য প্রযুক্তিগত ক্ষেত্রে সহযোগিতা প্রসারের লক্ষ্যে ভারতের নারী ও শিশু বিকাশ মন্ত্রক এবং বিল অ্যান্ড মেলিন্ডা গেট্‌স ফাউন্ডেশনের মধ্যে মউ স্বাক্ষরের বিষয়টিকে অনুমোদন দেওয়া হল কেন্দ্রীয় মন্ত্রিসভার বৈঠকে।
বুধবার প্রধানমন্ত্রী শ্রী নরেন্দ্র মোদীর নেতৃত্বে এখানে মন্ত্রিসভার বৈঠকটি অনুষ্ঠিত হয়।
স্বাক্ষরিত মউ-এর আওতায় আই সি ডি এস সহ অন্যান্য প্রাসঙ্গিক ক্ষেত্রগুলিতে তথ্য ও যোগাযোগ প্রযুক্তির ক্ষেত্রে সহযোগিতা প্রসারের মধ্য দিয়ে শিশু বিকাশ কর্মসূচিগুলির রূপায়ণের বিষয়টি আরও ভালোভাবে দেখভাল করা সম্ভব হবে।
স্বাক্ষরিত মউ-এর আওতায় আই সি ডি এস-এর তথ্য ও যোগাযোগ প্রযুক্তি রূপায়ণের বিষয়টি যেমন বিশেষভাবে গুরুত্ব পাবে, তেমনই পুষ্টি বিশেষজ্ঞদের কাছ থেকে উচ্চ মানের কারিগরি সাহায্য ও সমর্থনও পাওয়া যাবে।
এছাড়াও, জাতীয় পর্যায়ে যোগাযোগের লক্ষ্যে প্রচার ও অভিযান, যোগাযোগ কৌশল ও এ সংক্রান্ত রূপরেখা, স্থানীয় প্রয়োজন ও চাহিদা অনুযায়ী সহায়ক সরঞ্জামের ব্যবস্থা করা এবং শিশু বিকাশের কাজকর্মের ব্যাপক প্রসারের লক্ষ্যে বিভিন্ন উন্নয়ন পরিকল্পনা ছকে ফেলাও সম্ভব হবে এই মউ-এর আওতায়।
প্রথম পর্যায়ে আটটি রাজ্যের ১৬২টি জেলার ১ লক্ষ অঙ্গনওয়াড়ি কেন্দ্রের ব্যবস্থাপনায় এই সহযোগিতা কর্মসূচি রূপায়িত হবে।
সদ্যোজাত থেকে ছ’বছর বয়সী শিশু এবং গর্ভবতী ও প্রসূতি মায়েদের এই কল্যাণ কর্মসূচির আওতায় নিয়ে আসা হবে।
যে রাজ্যগুলিকে এজন্য চিহ্নিত করা হয়েছে, তার মধ্যে রয়েছে – অন্ধ্রপ্রদেশ, বিহার, ছত্তিশগড়, ঝাড়খন্ড, মহারাষ্ট্র, মধ্যপ্রদেশ, রাজস্থান এবং উত্তরপ্রদেশ।
বিল অ্যান্ড মেলিন্ডা গেট্‌স ফাউন্ডেশনের পক্ষ থেকে গর্ভবতী মা ও শিশুদের স্বাস্থ্য রক্ষার লক্ষ্যে জাতীয় ও রাজ্য স্তরে প্রযুক্তিগত সাহায্য ও সমর্থন দেওয়া হবে।
শিশুর জন্মের আগে ও পরে এবং তার দু’বছর বয়স না হওয়া পর্যন্ত প্রয়োজনীয় পুষ্টির ব্যবস্থা করা হবে এই সহযোগিতা কর্মসূচির আওতায়।
PG/SKD/SB/S
