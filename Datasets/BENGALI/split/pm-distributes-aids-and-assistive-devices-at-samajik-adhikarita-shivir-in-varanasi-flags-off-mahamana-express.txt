নয়াদিল্লি, ২২ জানুয়ারি, ২০১৬ প্রধানমন্ত্রী শ্রী নরেন্দ্র মোদী আজ বারাণসীর এক সামাজিক অধিকারিতা শিবিরে প্রতিবন্ধীদের মধ্যে সেলাই মেশিন, ব্রেইল, শ্রবণযন্ত্র, হাঁটাচলা করার জন্য ছড়ি এবং অন্যান্য সহায়ক সাজসরঞ্জাম বিতরণ করেন।
গ্রহীতাদের মধ্যে অনেকেই ছিলেন বিধবা মহিলা।
এই উপলক্ষে, শিবিরে প্রদত্ত এক ভাষণে প্রধানমন্ত্রী তাঁর দায়িত্বভার গ্রহণের পূর্বের কথা স্মরণ করে বলেন, তিনি কথা দিয়েছিলেন যে তাঁর সরকার দরিদ্র ও অবহেলিতদের সেবায় বিশেষভাবে নজর দেবে।
এই কারণে ইতিমধ্যেই কেন্দ্রীয় সরকার এ ব্যাপারে বেশ কিছু পদক্ষেপ গ্রহণ করেছে।
প্রধানমন্ত্রী বলেন, বারাণসীর এই শিবিরটি দেশের বিভিন্ন প্রান্তে অনুষ্ঠিত এই ধরণের শিবিরের অন্যতম।
তাঁর সরকার ক্ষমতায় আসার পর থেকে এই ধরণের শিবির অনুষ্ঠিত হয়ে আসছে বলে তিনি উল্লেখ করেন।
পূর্ববর্তী সরকারগুলির তুলনায় এই সংখ্যা যে অনেক বেশি সে কথারও উল্লেখ করেন প্রধানমন্ত্রী।
তিনি বলেন, সহায়ক যন্ত্রপাতি ও সাজসরঞ্জাম বিতরণের ক্ষেত্রে মধ্যস্বত্বভোগী বা দালালদের কোনও স্থান নেই।
শ্রী মোদী বলেন, দালালদের উৎখাত করতে তাঁর সরকার দৃঢ় ও কঠোর পদক্ষেপ গ্রহণ করেছে।
এই কারণে, তিনি ব্যক্তিগত আক্রমণেরও শিকার হয়ে পড়েছেন।
কিন্তু, কোনওভাবেই তিনি তাঁর সংকল্পের পথ থেকে বিচ্যুত হবেন না বলে প্রধানমন্ত্রী দ্ব্যর্থহীনভাবে ঘোষণা করেন।
তিনি বলেন, সমাজের দরিদ্র ও দুর্বলতর মানুষের স্বার্থেই তাঁর এই দৃঢ় সংকল্প।
প্রতিবন্ধকতা বোঝাতে ‘বিকলাঙ্গ’ শব্দটির পরিবর্তে ‘দিব্যাঙ্গ’ শব্দ ব্যবহারের ওপর জোর দিয়েছেন প্রধানমন্ত্রী।
তিনি বলেন, এই ধরণের মানুষদের অক্ষমতা কোনওভাবেই তুলে ধরা উচিৎ নয়, বরং অন্যান্য ক্ষেত্রে তাঁদের যে অসাধারণ ক্ষমতা রয়েছে, সেগুলিরই উল্লেখ করা প্রয়োজন।
আজ আধুনিক যাত্রী স্বাচ্ছন্দ্যযুক্ত মহামনা এক্সপ্রেস চালু করার জন্য রেল কর্তৃপক্ষকে অভিনন্দন জানান প্রধানমন্ত্রী।
ট্রেনটির প্রারম্ভিক যাত্রারও তিনি আনুষ্ঠানিক সূচনা করেন।
অনুষ্ঠানে যোগ দিতে আসা বেশ কিছু মানুষ বাস দুর্ঘটনার ফলে আহত হওয়ায় প্রধানমন্ত্রী দুঃখ প্রকাশ করেন।
তিনি বলেন, আহতদের চিকিৎসা ও সেবায় যাতে কোনও ত্রুটি না থাকে সেজন্য মন্ত্রী ও আধিকারিকরা হাসপাতালে ছুটে গেছেন।
সামান্য আঘাত সত্ত্বেও যাঁরা অনুষ্ঠানে উপস্থিত ছিলেন, তাঁদের সঙ্গেও কথা বলেন প্রধানমন্ত্রী।
PG/SKD/SB/S
