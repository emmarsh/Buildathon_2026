নমস্কার,
ভারতে বসে যাঁরা টিভিতে এই অনুষ্ঠান দেখছেন তাঁরা হয়তো আশ্চর্য হচ্ছেন।
এই সভাগৃহে উপস্থিত মানুষের অর্ধেক ভারত থেকে এসেছেন, আর বাকি অর্ধেক কখনও ভারত দেখেন নি কিন্তু তাঁরা ভারতকে খুব ভালবাসে।
এত বিপুল পরিমাণে রুশী নাগরিক ভারতের প্রতি ভালবাসার অভিব্যক্তি প্রকাশ করছেন, এটা প্রত্যেক ভারতীয় নাগরিকের পক্ষে গর্বের বিষয়।
রুশী কলাকুশলীরা যেভাবে তাদের নাচ ও গানের মাধ্যমে নির্ভুল সংস্কৃত মন্ত্রোচ্চারণে ভারতের সংস্কৃতি ও ঐতিহ্যকে এখানে পরিবেশন করলেন তা দেখে আশ্চর্য হয়েছি, মন্ত্রমুগ্ধের মতো তন্ময় হয়ে দেখেছি, সেজন্যে আমি তাদের কৃতজ্ঞতা জানাই।
আমি নিবিষ্ঠমনে প্রতিটি শব্দ শুনেছি, তারা সেই শব্দ ও সুরের ছন্দে কেবল হাত পা নাড়ছিলেন না, তাদের মন থেকে ভারতীয় সংস্কৃতির গভীর ডুবে ছিলেন।
অনুষ্ঠানের গোড়ায় আমি সতীক কাজানোবার কন্ঠে বৈদিক মন্ত্র এবং গণেশ বন্দনা শুনছিলাম।
তিনি ভাব-বিভোর হয়ে গাইছিলেন।
আমাকে বলা হয়েছে তিনি রাশিয়ার সবচাইতে বড় পপগায়ক।
যিনি পপ গায়ক, তিনি হাতে কোনও কাগজ না নিয়ে এমনভাবে তখনই গাইতে পারেন, যখন তিনি গানটিকে একজন তপস্বীর মতো গ্রহণ করেন।
তিনি একজন রুশী নাগরিক, মুসলমান পরিবারে তাঁর জন্ম, অথচ হিন্দু ঐতিহ্য ও পরস্পরাকে কতটা হৃদয়ের গভীরে অনুধাবন করলে এরকম উদ্দীপ্ত স্বরে বৈদিক মন্ত্র গাইতে পারেন!
এখানে আসার পর যাদের সঙ্গে আমার পরিচয় হয়েছে তাদের মধ্যে তিনি অন্যতম, তিনি আমার কাছে রাশিয়ার একটি বড় হিন্দু মন্দির স্থাপনের ইচ্ছাও প্রকাশ করেছেন।
তিনি ও অন্য সকল রুশি গায়ক, বাদক ও নর্তক নর্তকীরা যেভাবে নিজেদের মধ্যে ভারতকে সঞ্জীবিত করেছেন, সেজন্য তাদের প্রত্যেককে অনেক অনেক আন্তরিক অভিনন্দন জানাই।
সতীক কাজানোবা যে মগ্নতা নিয়ে গণেশ বন্দনা গাইছিলেন, আমার বিশ্বাস ঈশ্বর অবশ্যই তাঁর সকল স্বপ্ন পূরণ করবেন।
আজ গোটা বিশ্বে ইদ-এ মিলাদ পালিত হচ্ছে।
আমি ইদ-এ মিলাদ উপলক্ষ্যে সকলকে অভিনন্দন জানাই।
আগামীকাল ক্রিসমাসের পবিত্র উৎসব শুরু হবে।
এই পবিত্র উৎসবের সঙ্গে যুক্ত বিশ্বের সকল মানুষকে আমি অভিনন্দন জানাই।
আগামীকাল ২৫ ডিসেম্বর আমাদের প্রাক্তন প্রধানমন্ত্রী ভারতরত্ন অটলবিহারি বাজপেয়ীরও জন্মদিন।
আজ এখানে রুশী গায়করা অটলজীর লেখা কবিতা ‘ম্যায় গীত নয়ে গাতা হুঁ…’ গাইছিলেন।
তাদের গানে অটলজীর কবিতার শব্দে নিহিত আত্মবিশ্বাসের ঝলক ফুটে উঠেছে।
অটলজীকে এভাবে সম্মান জানানোর জন্য আমি তাদের সকলের প্রতি বিশেষ কৃতজ্ঞতা জানাই।
আমি কখনও ভুলতে পারবো না, আমার জন্ম গুজরাটে, গুজরাটি গরবা নাচকেও যে এমন তেজোদীপ্তভাবে পরিবেশন করা যায় তা এবার রাশিয়ায় এসে নিজের চোখে না দেখলে বিশ্বাস করতে পারতাম না।
এই প্রাণবন্ত পরিবেশনা দেখার পর গুজরাটিরা আগামী নবরাত্রি উৎসবের আগে রুশী কলাকুশলীদের কাছে এই পদ্ধতি শিখে নিতে চাইবেন।
ভারত এবং রাশিয়ার সম্পর্ক বেশ গভীর।
রাজনৈতিক ও বাণিজ্যিক আদানপ্রদানের সম্পর্ক তো শতশত বছর ধরেই চলে আসছে।
কিন্তু সম্প্রতি দু’দেশের নাগরিকরা পরস্পরের সংস্কৃত ও ঐতিহ্যকে জানা ও বোঝার ক্ষেত্রে অনেকদূর এগিয়েছেন।
আমাকে বলা হয়েছে, রাশিয়ায় ১০০টিরও বেশি ভারতীয় সঙ্গীত ও কলা প্রশিক্ষণ কেন্দ্র রয়েছে, যেগুলির অধিকাংশই পরিচালনা করেন এই ভারতীয় বিদ্যাসমূহে পারঙ্গম রুশী শিক্ষকরা।
এরকম বেশ কয়েকজন ভারত বিশেষজ্ঞের সঙ্গে আমার সাক্ষাতের সৌভাগ্য হয়েছে।
এঁরা প্রত্যেকই আমার সঙ্গে হিন্দিতে কথা বলছিলেন।
এঁরা এখানে ভারতের ইতিহাস, ভারতের বীরদের বীরগাঁথা পড়ান।
এই বীরগাঁথাগুলি রুশী নাগরিকদেরও নাকি প্রেরণা জোগায়।
এদের এই উৎসাহ ও উদ্দীপনা দেখে আমি বিমুগ্ধ।
এঁদের প্রত্যেকের জন্য প্রতিটি ভারতীয় নাগরিক গর্ববোধ করবেন।
বিগত দিনে ২১শে জুন গোটা বিশ্ব আন্তর্জাতিক যোগ দিবস পালন করেছে।
আজ গোটা বিশ্বে যোগের প্রতি আকর্ষণ বেড়েছে।
আজ এখানে একজন রুশী কন্যা আমার হাতে তাঁর লেখা যোগা বিষয়ক গ্রন্থ উপহার দিলেন।
বিগত একবছর ধরে তিনি যোগের অ্যাম্বেসেডার রূপে কাজ করেছেন, যোগবিদ্যার প্রচার ও প্রসারে গুরুত্বপূর্ণ ভূমিকা পালন করছেন।
আমি তাকে জিজ্ঞেস করি, আপনি কবে ভারতে গিয়েছেন?
কোথায় শিখেছেন, কেমন করে শিখেছেন?
তিনি বলেন, আমি কখনও ভারতে যাইনি, ইন্টারনেটে যোগশিক্ষার সূত্রপাত, ধীরে ধীরে যোগে সমাহিত হয়ে পড়ি, আর যোগ আমার জীবন হয়ে ওঠে।
বিগত ২১ জুন রাশিয়ার ২০০টির বেশি এলাকায় যোগ দিবস পালন করা হয়, আর আমাকে বলা হয়েছে ব্যক্তিগত যোগচর্চা বাদ দিয়ে শুধু সার্বজনিক যোগশিবিরে যোগদান করেছিলেন প্রায় ৪৫-৫০ হাজার মানুষ।
আমি আগেও রাশিয়ায় এসেছি।
অ্যাশতারকন যাওয়ার সুযোগ পেয়েছি; এটি রাশিয়ার একটি রাজ্য যার সঙ্গে গুজরাটের ভগিনী রাজ্য হওয়ার চুক্তি হয়েছে।
অটলজী যখন প্রধানমন্ত্রী ছিলেন তখনই প্রথমবার সেখানে গিয়েছিলাম।
তারপরও গিয়েছি সেখানে চারশো বছর পুরনো ‘ইন্ডিয়া হাউস’ রয়েছে।
১‌৬৪০-৫০ খৃষ্টাব্দে ভারত থেকে সওদাগররা সমুদ্রপথে এসে সেখানকার বন্দরে নিজেদের জাহাজ নোঙর করে সেই ‘ইন্ডিয়া হাউস’ এ বিশ্রাম নিতেন।
কখনও তাদের দু-চার মাস থেকে শুরু করে আট-ন’মাসও থাকতে হতো।
আজ থেকে চার শতাব্দী আগে রাশিয়ার সঙ্গে ভারতের এধরনের বাণিজ্য সম্পর্ক গড়ে উঠেছিল।
সে সময় ভারত রাশিয়ায় হিরে রপ্তানি করতো।
রাশিয়া থেকে শিক্ষার্থীরা ভারতে উচ্চ শিক্ষার জন্য যেতেন।
সেজন্যে রুশীভাষায় সংস্কৃতের যথেষ্ট প্রভাব রয়েছে।
‘Door’ বললে রুশীরা ভুরু তুলে তাকান, কিন্তু ‘দ্বার’ বললে বুঝে যান।
আমার মনে আছে একবার অ্যাশতারকনের গভর্নরের সাথে কথা বলার সময় আমি Watermelon বলায় তিনি বুঝতে পারেন নি, কিন্তু যখন হিন্দিতে ‘তরবুজ’ বলি তিনি তক্ষুণি বুঝে যান।
তাদের সঙ্গে আমাদের এত নিবিড় সম্পর্ক রয়েছে বলেই বিশ্ব পরিবেশের ক্ষেত্রেও ভাল এবং খারাপ সময়ে সংকটের সময়েও রাশিয়া সবসময় ভারতের পাশে দাঁড়িয়েছে।
যুদ্ধকালীন সংকট সময়ে রাশিয়া আমাদের পাশে থাকায় আমাদের বীর সেনানীরা সম্মুখসমরে শত্রুকে পরাস্ত করতে পেরেছেন।
সব সময় পেছনে থাকার এই বন্ধুত্ব রাশিয়া আজও বজায় রেখেছে।
রাশিয়ার সঙ্গে ভারতের বাণিজ্যিক সম্পর্ক, লেনদেনের সম্পর্ক যতটা, বন্ধুত্বের সম্পর্ক তার থেকে অনেক বেশি।
যেসময় বিশ্বে শীতযুদ্ধ চলছিল, দুই মহাশক্তি পরস্পরের প্রতিস্পর্ধী ছিল, সেই সময় রাশিয়া দরিদ্র দেশ ভারতের পাশে দাঁড়িয়েছে এবং কোনও দিন সঙ্গ ছাড়ে নি।
এখন প্রতিবছর ভারত থেকে ভারী সংখ্যায় ছাত্ররা উচ্চশিক্ষার্থে রাশিয়ায় আসেন, তাদেরকে স্থানীয় মানুষ আপন করে নেন।
কিন্তু যেমাত্রায় রুশী পর্যটক ভারতের পর্যটনস্থলগুলিতে যাওয়া উচিত সেই মাত্রায় তাদেরকে আমরা এখনও আকর্ষণ করতে পারি নি।
রুশীরা বিশ্বের অন্যতম শ্রেষ্ঠ পর্যটক জাত।
তারা একসঙ্গে গোটা বছরের ভ্রমণ পরিকল্পনা সেরে নেন।
আমি এখনাকার ভারতীয় বন্ধুদের অনুরোধ জানাই আপনারা প্রত্যকে প্রতিবছর ন্যুনতম পাঁচটি রুশী পরিবারকে সাম্বৎসরিক ভ্রমণে ভারতে বেড়াতে যাওয়ার উৎসাহ জোগান।
ভারতের প্রতি তাদের আকর্ষণ আমরা এভাবেই বাড়াতে পারি, আর এভাবেই আগামী ১০ থেকে ২০ বছরে ভারত সম্পর্কে রুশীদের মনোভাব বদলাবে।
পর্যটনের মাধ্যমে পর্যটকদের সঙ্গে স্থানীয় মানুষদের একটা মৈত্রীর সম্পর্ক, নিবিড় আত্মীয়তা গড়ে ওঠে।
আর পরস্পরের মিথস্ক্রিয়ার অদৃশ্য মেলবন্ধন পর্যটকদের একটি কথনও ভুলতে না পারা স্মৃতিমেদুরতায় সম্পৃক্ত করে তোলে।
আজ গোটা বিশ্বে ভারতের আর্থিক উন্নয়নের প্রশংসা শোনা যায়।
বিশ্বব্যাঙ্ক কিম্বা আই এম এফ কিম্বা বিশ্বের যে কোনও রেটিং সংস্থা এখন সমস্বরে ভারতকে বিশ্বের বড় অর্থনীতিগুলির মধ্যে সর্বাধিক দ্রুত উন্নয়নশীল অর্থনীতি বলে স্বীকার করে নিয়েছে।
বিংশ শতাব্দীর অন্তিম দশক-এ সবাই বলতেন যে একবিংশ শতাব্দী হবে এশিয়ার শতাব্দী।
কিন্তু কোন কোন দেশ সেই উন্নয়ন যজ্ঞের নেতৃত্ব প্রদান করবে সে সম্পর্কে নিশ্চিত ছিল না।
কিন্তু আজ একবিংশ শতাব্দীর দ্বিতীয় দশকের মধ্যভাগে এসে অবশিষ্ট বিশ্ব যে দৃষ্টিতে ভারতের দিকে তাকাচ্ছে তা স্পষ্ট সংকেত দেয় যে একবিংশ শতাব্দীতে ভারত গুরুত্বপূর্ণ ভূমিকা পালন করবে।
আর্থিক দৃষ্টিকোন থেকে ভারত ইতিমধ্যেই একটি অগ্রণী স্থানে রয়েছে এবং দ্রুতগতিতে এগিয়ে চলেছে।
আজ থেকে কয়েকবছর আগে বিশ্বের দৃষ্টিতে ভারত ছিল একটি বড় বাজার।
সবাই ভারতে গিয়ে তাদের পণ্য বিক্রির কথা ভাবতেন।
কিন্তু আজ পরিস্থিতি বদলেছে।
আজ ভারত একটি ‘ম্যানুফ্যাকচারিং হাব’ হয়ে বিশ্ববাজারের চাহিদা পূরণের সম্ভাবনা জাগিয়ে তুলতে সক্ষম হয়েছে।
আমরাও চাই এমনটি হোক।
আর আমরা এক্ষেত্রে কোনও আকাশকুসুম স্বপ্ন দেখছি না।
ভারতের এই সামর্থ্য রয়েছে।
কয়েক শতাব্দী আগেও ভারত বিশ্বের নজরে ‘সোনার পাখি’ ছিল।
কিন্তু আমাদের যা ছিল, কয়েক শতাব্দীর পরাধীনতার সুযোগের সব লুন্ঠিত হয়েছে।
কিন্তু আজ যখন আবার সে সম্ভাবনা জেগে উঠেছে দেশকে সম্পদশালী করে গড়ে তোলার দায়িত্ব আমাদের।
ভারত একটি সম্ভাবনাপূর্ণ দেশ।
যে দেশের ৮০ কোটি মানুষের বয়স ৩৫ বছরের কম অর্থাৎ মোট জনসংখ্যার ৬৫% মানুষ নবীন প্রজন্মের প্রতিনিধি।
যে দেশ নবীন, তার স্বপ্নও নবীন, ইচ্ছাশক্তিও নবীন আর এভাবেই লক্ষ্যপূরণের সামর্থ্য জেগে ওঠে।
আজ ভারতের স্বপ্ন জেগে উঠেছে, ভারতের নবীন প্রজন্ম জেগে উঠেছে, ভারত এগিয়ে যাওয়ার সংকল্প গ্রহন করেছে।
১২৫ কোটি দেশবাসীর মিলিত শক্তি একবার সংকল্প গ্রহণ করলে প্রত্যেক দেশবাসী এক পা এগুলে দেশ ১২৫ কোটি পা এগিয়ে যায়।
উন্নয়নের নতুন পথে ভারতের অগ্রগতির এটাই কারণ।
তার মানে এই নয় যে দেশে কোনও সমস্যা নেই।
দুনিয়ার সমৃদ্ধ থেকে সমৃদ্ধতম দেশগুলিতেও অনেক সমস্যা রয়েছে।
কিন্তু কিছু মানুষ সকাল থেকে সন্ধ্যা সমস্যা গুণতে থাকেন আর কিছু মানুষ সমস্যাগুলি সমাধানের পথ খুঁজে বেড়ান আর সমাধানের শপথ নিয়ে এগিয়ে যান।
আজ ভারত সমস্যাগুলি সমাধানের পথ খুঁজছে আর সমাধানের শপথ নিয়ে এগিয়ে চলেছে।
তার পরিণাম, তার পরিণাম স্পষ্টভাবে পরিলক্ষিত হচ্ছে।
বিগত একবছরের মধ্যেই ভারতের শিল্পজগতে ‘প্রত্যক্ষ বিদেশি বিনিয়োগ’ ৪০% বৃদ্ধি পেয়েছে।
একবছরের মধ্যে ৪০ শতাংশ বৃদ্ধি পাওয়া কম কথা নয়।
আমাদের পরিস্থিতি অনুকূল না হলে কেউ কি বিনিয়োগ করতেন?
আমরা কেউ কি অনিশ্চিত ক্ষেত্রে ৫ টাকাও বিনিয়োগ করবো?
কেউ যখন নিশ্চিত হন যে বিনিয়োগ করলে লাভের মুখ দেখা যাবে তখনই বিনিয়োগ করেন।
এই বিনিয়োগের অর্থ থেকে আমরা দেশের পরিকাঠামো উন্নত করতে চাই।
আমরা রেলে ১০০ শতাংশ প্রত্যক্ষ বিদেশি বিনিয়োগের সুযোগ উন্মুক্ত করে দিয়েছি।
ভারতীয় রেল আধুনিক হয়ে ওঠার প্রয়োজন রয়েছে কি নেই?
ভারতীয় রেলের গতি বাড়ানোর চেষ্টা করা উচিত কি না?
রেলগাড়িগুলির রংরূপ পরিবর্তন করা, দূরদুরান্তের সকল প্রান্তে ভারতীয় রেলকে পৌঁছে দেওয়া উচিত কি না?
আমরা শুধু বলে যাব, আমাদের রেল এত প্রাচীন, এত ঐতিহ্যশালী- কেবল এই গীত গাইতে থাকলেই চলবে না।
সংকল্প নিয়ে এগুলেই দেশ এগিয়ে যায়, আর এই অগ্রগতি সম্পর্কে নিশ্চিত হয়ে তবেই বিশ্ববাসী বিনিয়োগের ক্ষেত্রে এগিয়ে আসেন।
সম্প্রতি জাপানের সঙ্গে ভারতের একটি চুক্তি হয়েছে, মুম্বাই-আ্মেদাবাদের মধ্যে বুলেট ট্রেন চালানোর চুক্তি।
জাপান এই খাতে মাত্র ০.১ শতাংশ সুদে প্রায় একলক্ষ কোটি টাকা বিনিয়োগ করবে।
ফলে ওই অঞ্চলের মানুষদের বিপুল কর্মসংস্থান হবে, দেশ সমৃদ্ধ হবে।
রাশিয়া আমাদের দেশে পারমাণবিক বিদ্যুৎ উৎপাদন ক্ষেত্রে কাজ করছে।
আজ রাশিয়ার সঙ্গে এই বিষয়ে একটি চুক্তি সম্পাদিত হয়েছে।
বিশ্ব উষ্ণায়ন নিয়ে আজ গোটা দুনিয়া দুশ্চিন্তা গ্রস্ত।
সেজন্যে পারমানবিক বিদ্যুৎ উৎপাদনের মতো পরিবেশ বান্ধব শক্তি উৎপাদনে দু’দেশ সম্মিলিত প্রয়াস চালাবে।
এই প্রয়াস ভবিষ্যতে মানবজাতির কল্যাণে ইতিবাচক ভূমিকা পালন করবে।
আমরা উন্নয়নকে আধুনিকতার পথে নিয়ে যেতে চাই আর সেই উন্নয়নের লাভ যাতে দেশের দরিদ্র থেকে দরিদ্রতম ব্যক্তির কাছে পৌঁছায় তা সুনিশ্চিত করতে চাই।
সেজন্যে একদিকে আর্থিক বিকাশ আর অন্যদিকে সামাজিক শক্তিকে উৎসাহপ্রদান যাতে প্রতিটি দরিদ্র পরিবার আর্থিকভাবে সামর্থ্যবান হয়ে ওঠে সেদিকে লক্ষ্য রেখে এগিয়ে চলেছি।
তবেই দেশের শিকড়গুলি মজবুত হবে।
আর সেজন্যই এই দ্বিমুখী লক্ষ্য নিয়ে আমাদের অগ্রগতির পরিমান দ্রুত পরিলক্ষিত হচ্ছে।
আজ বিশ্বে মানবতার স্বার্থে গ্রহন করা যে কোনও সিদ্ধান্তে ভারতের কোন না কোনও ভূমিকা থাকে্।
আগে আমরা ছিলাম নেহাৎই নীরব দর্শক, আজ পরিস্থিতি বদলেছে, কোনও সিদ্ধান্ত নেওয়ার আগে প্রত্যেক দেশ ভাবে- এবিষয়ে ভারত কী ভাবছে, ভারত সঙ্গ দেবে কি না?
এখন আন্তর্জাতিক ক্ষেত্রে ভারত নিজস্ব একটি স্থান গড়ে তুলেছে।
ফলস্বরূপ সন্ত্রাসবাদের বিরুদ্ধে গোটা বিশ্বের দৃষ্টিভঙ্গী বদলাচ্ছে।
বিগত ৩০ বছর ধরে ভারত আন্তর্জাতিক ক্ষেত্রে বলে যাচ্ছে যে, সন্ত্রাসবাদ মানবতার শত্রু, যেসব দেশ মানবতায় বিশ্বাস রাখে সবাইকে ঐক্যবদ্ধ হয়ে সন্ত্রাসবাদের বিরুদ্ধে যুদ্ধ ঘোষণা করতে হবে।
কিন্তু কেউ আমাদের কথায় কর্ণপাত করেন নি।
সবাই ভাবতেন এটা আমাদের দেশের সমস্যা।
ভারত বিশ্বকে বলে বলে ক্লান্ত হয়ে পড়েছে যে সন্ত্রাসবাদের কোনও সীমা হয় না, সময় হয় না, তার কোনও নির্দিষ্ট লক্ষ্যও থাকে না।
সে যে কারও ঘাড়ে অতর্কিতে লাফিয়ে পড়তে পারে, নির্দোষদের হত্যা করে।
আজ যখন গোটা বিশ্বকে এই সন্ত্রাসবাদ আতঙ্কিত করে তুলেছে তারা তখন ভারতের কথা মানতে বাধ্য হয়েছে যে, সন্ত্রাসবাদ মানবতার শক্রু আর মানবতার যাঁরা আস্থা রাখেন তাদের ঐক্যবদ্ধ হওয়ার প্রয়োজন রয়েছে।
এতদিনে ভারত সকল কারণ প্রত্যেকেই সন্ত্রাসবাদের কবল থেকে মুক্তি পাওয়ার জন্য ছটফট করছে।
ভারতের ৩০ বছর পুরনো আবেদন এখন সময়ের দাবি হয়ে উঠেছে, বিশ্বের সকল মানবতাবাদী শক্তি ঐক্যবদ্ধ হয়ে সন্ত্রাসবাদের বিরুদ্ধে লড়াই শুরু করার তাগিদ অনুভব করছে।
যদি সত্যি তাই হয় তাহলে সন্ত্রাসবাদকে সমূলে বিনাশ করা অসম্ভব নয়।
ভারত এবং রাশিয়া সে পথেই যৌথ পদক্ষেপ নিতে চলেছে।
ভারত ও রাশিয়ার মৈত্রী এবং সমমনোভাবাপন্ন পদক্ষেপে বিশ্ব লাভবান হবে।
ভাই ও বোনেরা, ভারত ও রাশিয়ার এই নিবিড় সম্পর্ক এখন মধ্য রাশিয়ায় একটি নতুন শক্তিরূপে প্রতিভাত, আর এই শক্তি বিশ্বে অনেক অঞ্চলে আর্থিক সম্পন্নতার নতুন কারণ হয়ে উঠতে পারে।
একসময় ইউরোপীর ইউনিয়ন নিয়ে অনেক আলোচনা হতো, এএসইএএন দেশগুলির ঐক্য নিয়ে আলোচনা হতো, কিন্তু অচিরেই ইউরেশিয়া নিয়ে আলোচনা শুরু হবে।
এই সম্ভাব্য মহাশক্তি ভবিষ্যতে বিশ্বের একটি বড় ভুভাগের ভারসাম্যের কারণ হয়ে উঠবে আর্থিক উন্নয়নের একটি অনুঘটক হিসেবে সুখ ও শান্তির অন্বেষণে মিলেমিশে চিন্তাভাবনা করে একটি মজবুত নতুন মঞ্চ হয়ে উঠবে, সেটা আমি অনুভব করছি।
আজ প্রেসিডেন্ট পুতিনের সঙ্গে আমার এই ইউরেশিয়ার ভবিষ্যৎ নিয়ে বিস্তারিত কথাবার্তা হয়েছে।
আমরা অনেক অপার সম্ভাবনা নিয়ে আলাপ আলোচনা করেছি, আমরা কিভাবে পরিস্থিতি বদলের স্বার্থে মিলেমিশে কাজ করে এগিয়ে যেতে পারি, সেই লক্ষ্যে আমরা বিস্তারিত পরিকল্পনা করেছি।
আগামী দিনে এই আলোচনার পরিণাম প্রত্যক্ষ করা যাবে।
আমার এই সফর খুবই কম সময়ের ছিল।
গতকাল রাতে এসেছি আর আজই ফিরে যাব।
কিন্তু এত কম সময়ে অনেক সময় এবং ফলদায়ক সফর হয়ে উঠেছে এটা।
আমাকে এবং সফরকারী দলের প্রত্যেককে উষ্ণ অভ্যর্থনা জানানোর জন্য রাশিয়া সরকারের প্রতি কৃতজ্ঞতা জানাই।
আপনারা যে ভালবাসা দিয়েছেন, রাশিয়ার কলাকুশলীরা যেভাবে ভারতের প্রতি ভালবাসা ও ভক্তি প্রদর্শন করেছেন তার জন্যে আপনাদের প্রতিও আমার কৃতজ্ঞতা জানাই।
ধন্যবাদ।
SC/SB/DSC/(AGT-KOL)
