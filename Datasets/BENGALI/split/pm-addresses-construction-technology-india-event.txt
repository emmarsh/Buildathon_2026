প্রধানমন্ত্রী শ্রী নরেন্দ্র মোদী আজ নতুন দিল্লীর বিজ্ঞান ভবনে ভারতে নির্মাণ প্রযুক্তি সংক্রান্ত এক অনুষ্ঠানে ভাষণ দেন।
প্রতিটি পরিবারের নিজস্ব বাড়ির স্বপ্ন পূরণের লক্ষ্যে কেন্দ্রীয় সরকারের প্রতিশ্রুতির ওপর জোর দিয়ে প্রধানমন্ত্রী বলেন, এই স্বপ্ন বাস্তবায়িত হচ্ছে।
প্রধানমন্ত্রী বলেন, ভারতে দ্রুত নগরোন্নয়নের প্রেক্ষিতে আবাসন-নির্মাণ প্রযুক্তি সংক্রান্ত চ্যালেঞ্জগুলির সমাধান জরুরি হয়ে উঠেছে।
এ ধরনের চ্যালেঞ্জগুলির সমাধানে প্রধানমন্ত্রী আবাস যোজনা, হৃদয় ও অম্রুতের মতো একাধিক কর্মসূচি গ্রহণ করা হয়েছে, যার লক্ষ্য আবাসন ক্ষেত্রে আমূল পরিবর্তন নিয়ে আসা।
তিনি আরও বলেন, ভিন্ন ভিন্ন ভৌগলিক পরিস্হিতি অনুযায়ী উপযুক্ত প্রযুক্তি গ্রহণ করাও বড়ো চ্যালেঞ্জ।
শ্রী মোদী জানান, সুলভ আবাসন, রিয়েল এস্টেট ক্ষেত্র, দক্ষতা উন্নয়ন ও আবাসন প্রযুক্তি ক্ষেত্রের ওপর যথাযথ গুরুত্ব দেওয়া হয়েছে।
২০২২ নাগাদ প্রত্যেক ভারতীয়ের নিজস্ব বাড়ি থাকবে, তাঁর এই স্বপ্নের কথা পুনরায় উল্লেখ করে প্রধানমন্ত্রী জানান, বর্তমান সরকারের মেয়াদকালে ইতিমধ্যেই ১ কোটি ৩০ লক্ষ বাড়ি নির্মিত হয়েছে।
দক্ষতা বাড়াতে এবং গরিব মানুষের সহায়তায় প্রত্যেককে তিনি একজোট হয়ে কাজ করার আহ্বান জানান।
বাড়ি কেনার জন্য কর ক্ষেত্রে যেসমস্ত উদ্যোগ গ্রহণ করা হয়েছে, সেগুলি সাধারণ মানষকে সাহায্য করছে বলে উল্লেখ করে শ্রী মোদী বলেন, রিয়েল এস্টেট (নিয়ন্ত্রণ ও উন্নয়ন) আইন বা রেরা কার্যকর হওয়ার ফলে ক্রেতাদের আস্হা বৃদ্ধি পাওয়ার পাশাপাশি আবাসন ক্ষেত্রে স্বচ্ছতা এসেছে।
গ্রামাঞ্চলে বিপুল সংখ্যায় দক্ষ মানব সম্পদ তৈরি হয়েছে জানিয়ে প্রধানমন্ত্রী বলেন, নির্মাণ ক্ষেত্রে এখন বিপর্যয় মোকাবিলা, শক্তি সাশ্রয় এবং স্হানীয় উদ্ভাবনের মতো বিষয়গুলির ওপর নজর দেওয়া জরুরি হয়ে পড়েছে।
প্রধানমন্ত্রী বলেন, আবাসন প্রযুক্তি সংক্রান্ত চ্যালেঞ্জগুলির প্রেক্ষিতে ভারতের নির্মাণ শিল্প সংক্রান্ত বাস্তুতন্ত্রকে আন্তর্জাতিক মানের হয়ে উঠতে সাহায্য করবে।
শ্রী মোদী ২০১৯-এর এপ্রিল থেকে ২০২০-র মার্চ পর্যন্ত সময়কে নির্মাণ প্রযুক্তি বর্ষ হিসেবে উদযাপন করার কথাও ঘোষনা করেন।
