রাজধানীর তিলক মার্গে ভারতীয় পুরাতত্ত্ব সমীক্ষা বিভাগ (এএসআই)-এর নতুন সদর দপ্তর ভবন ‘ধারোহার ভবন’-এর আজ (১২ই জুলাই, ২০১৮) উদ্বোধন করেন প্রধানমন্ত্রী শ্রী নরেন্দ্র মোদী।
তিনি তাঁর ভাষণে বলেন যে গত প্রায় ১৫০ বছর ধরে ভারতীয় পুরাতত্ত্ব সমীক্ষা বিভাগ অত্যন্ত গুরুত্বপূর্ণ একটি কাজের সঙ্গে যুক্ত রয়েছে।
দেশের ইতিহাস এবং সমৃদ্ধ পুরাতাত্ত্বিক ঐতিহ্য যে আমাদের গর্ব একথাও স্মরণ করিয়ে দেন প্রধানমন্ত্রী।
তিনি বলেন যে স্থানীয় ইতিহাস এবং নিজেদের শহর, মফঃস্বল তথা অঞ্চলগুলির পুরাতাত্ত্বিক তাৎপর্য সম্পর্কে ওয়াকিবহাল থাকার জন্য সকলকেই আগ্রহী হতে হবে।
এমনকি, বিদ্যালয় পাঠ্যক্রমেও স্থানীয় পুরাতত্ত্বের তাৎপর্যের বিষয়টি অন্তর্ভুক্ত করা উচিৎ।
প্রসঙ্গত, পর্যটনের সঙ্গে যুক্ত প্রশিক্ষিত গাইডদের কথা উল্লেখ করে প্রধানমন্ত্রী বলেন যে তাঁরা সংশ্লিষ্ট অঞ্চলের ইতিহাস ও ঐতিহ্যের সঙ্গে সুপরিচিত।
শ্রী মোদী বলেন, প্রত্যেকটি পুরাতাত্ত্বিক আবিষ্কারেরই নিজস্ব একটি কাহিনী রয়েছে।
এই সমস্ত আবিষ্কারের সঙ্গে এক সময় যুক্ত ছিলেন বহু পুরাতত্ত্ববিদ, যাঁরা বহু পরিশ্রমে এ সমস্ত কিছু আবিষ্কার করে গেছেন।
কয়েক বছর আগে তিনি স্বয়ং ফ্রান্সের তদানীন্তন প্রেসিডেন্টকে সঙ্গে নিয়ে ভারত-ফ্রান্স যৌথ উদ্যোগে আবিষ্কৃত পুরাতত্ত্ব নিদর্শনগুলি পরিদর্শন করে এসেছেন বলে জানান প্রধানমন্ত্রী।
ভারতের মহান ঐতিহ্যগুলিকে গর্ব ও আত্মবিশ্বাসের সঙ্গে বিশ্ব সমক্ষে তুলে ধরা উচিৎ বলে মনে করেন প্রধানমন্ত্রী।
উল্লেখ্য, ভারতীয় পুরাতত্ত্ব বিভাগের নতুন সদর দপ্তর ভবনটিকে বিদ্যুৎ সাশ্রয়ী আলো এবং বৃষ্টির জলের পুনর্ব্যবহারের ব্যবস্থা সহ নানা অত্যাধুনিক প্রযুক্তিগত সাজসরঞ্জামে সাজিয়ে তোলা হয়েছে।
এখানে রয়েছে প্রায় দেড় লক্ষ বই ও সাময়িকপত্রের এক কেন্দ্রীয় পুরাতাত্ত্বিক গ্রন্থাগার।
CG/SKD/DM/
