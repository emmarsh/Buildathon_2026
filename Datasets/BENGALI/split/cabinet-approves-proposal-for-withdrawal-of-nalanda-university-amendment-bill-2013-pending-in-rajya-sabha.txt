রাজ্যসভায় বকেয়া থাকা নালন্দা বিশ্ববিদ্যালয় (সংশোধন) বিল, ২০১৩ প্রত্যাহারের একটি প্রস্তাব আজ (১৩ জুন, ২০১৮) অনুমোদিত হল প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার বৈঠকে।
উল্লেখ্য, নালন্দা বিশ্ববিদ্যালয়ের প্রতিষ্ঠা হয় ২০০৯-এর অক্টোবরে থাইল্যান্ডে অনুষ্ঠিত চতুর্থ পূর্ব এশীয় শীর্ষ বৈঠকে গৃহীত এক যৌথ বিবৃতি অনুসারে।
অলাভজনক, ধর্ম নিরপেক্ষ তথা স্বশাসিত একটি আন্তর্জাতিক প্রতিষ্ঠানের স্বীকৃতি দেওয়া হয় এই বিশ্ববিদ্যালয়কে।
পরবর্তীকালে, সংসদে অনুমোদিত নালন্দা বিশ্ববিদ্যালয় আইন, ২০১০ কার্যকর হয় ২০১০-এর ২৫শে নভেম্বর।
ঐ আইনের কয়েকটি বিষয়ের সংশোধন তথা নতুন কিছু সংযোজনের লক্ষ্যে নালন্দা বিশ্ববিদ্যালয় (সংশোধন) বিল, ২০১৭ রাজ্যসভায় পেশ করা হয় ২০১৩-র ২৬শে আগস্ট।
অন্যদিকে, নালন্দা বিশ্ববিদ্যালয় আইন, ২০১০-এর ৭ নং অনুচ্ছেদের আওতায় এবং রাষ্ট্রপতির অনুমোদনক্রমে ঐ বিশ্ববিদ্যালয়ের পরিচালন পর্ষদ গঠন করা হয় ২০১৬-র ২১শে নভেম্বর।
প্রস্তাবিত সংশোধন বিলটি সম্পর্কে চূড়ান্ত সিদ্ধান্ত গ্রহণের পূর্বে বিশ্ববিদ্যালয়ের পরিচালন পর্ষদের সঙ্গে আলোচনা ও পরামর্শ গ্রহণ জরুরি অনুভূত হওয়ায়, ঐ বিল আপাতত প্রত্যাহার করে নেওয়ার প্রস্তাব পেশ করা হয়েছিল কেন্দ্রীয় মন্ত্রিসভার কাছে।
বিশ্ববিদ্যালয়ের পরিচালন পর্ষদ প্রয়োজনে নালন্দা বিশ্ববিদ্যালয়, ২০১০ আইনটি আবার নতুন করে খতিয়ে দেখে প্রয়োজনীয় সংশোধন বা সংযোজনের পরামর্শ দিতে পারে।
এই বিশ্ববিদ্যালয়ে পঠনপাঠনের আনুষ্ঠানিক সূচনা করেন বিদেশ মন্ত্রী শ্রীমতী সুষমা স্বরাজ বিগত ২০১৪-র সেপ্টেম্বর মাসে।
বর্তমানে এই বিশ্ববিদ্যালয়ের পরিদর্শক হলেন ভারতের রাষ্ট্রপতি এবং এর আচার্য এবং উপাচার্য পদে রয়েছেন যথাক্রমে ডঃ বিজয় ভাদকর এবং অধ্যাপিকা সুনয়না সিং।
পঠনপাঠনের তিনটি বিভাগে বিশ্ববিদ্যালয়ের মোট ছাত্রছাত্রীর সংখ্যা বর্তমানে ১১৬।
এঁদের মধ্যে অন্যান্য ২১টি দেশের ৩৫ জন ছাত্রছাত্রীও রয়েছেন।
***
CG/SKD/DM/
