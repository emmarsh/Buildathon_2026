মাননীয় বিশিষ্ট প্রতিনিধিবৃন্দ,
এক স্বচ্ছ আন্তর্জাতিক অর্থ ব্যবস্থা গড়ে তোলার লক্ষ্যে সফল প্রচেষ্টার জন্য জি-২০ সম্মেলনের আমি বিশেষ প্রশংসা করি।
বিশ্ব অর্থনীতিতে এটি হল সমৃদ্ধি ও স্থিতিশীলতার লক্ষ্যে এক মঞ্চ বিশেষ।
ভারতের সরকার এবং কেন্দ্রীয় ব্যাঙ্ক আর্থিক ও ব্যাঙ্কিং ক্ষেত্রগুলিকে আরও শক্তিশালী করে তুলতে প্রয়োজনীয় পদক্ষেপ গ্রহণ করেছে।
জি-২০ সম্মেলনে এই গুরুত্বপূর্ণ বিষয়টি নিয়ে যখন আমরা চিন্তাভাবনা করছি তখন প্রাসঙ্গিক কয়েকটি তথ্যের অবতারণা আমি এখানে করতে চাই।
আমাদের অবশ্যই মনে রাখতে হবে যে উন্নয়নশীল দেশগুলিতে আর্থিক অন্তর্ভুক্তি কিংবা ব্যাঙ্কগুলির কাজকর্মের উন্নয়নে প্রয়োজনীয় মূলধনের অভাব যেন প্রতিবন্ধকতা হয়ে না দাঁড়ায়।
তবে, উন্নত প্রযুক্তির ব্যবহার এবং সুদক্ষ পরিচালন অবশ্যই মূলধনী চাহিদা হ্রাস করতে পারে।
ব্যাঙ্ক পরিকাঠামোর সুরক্ষায় সাইবার নিরাপত্তা খুবই জরুরি।
আন্তর্জাতিক অর্থ ভাণ্ডারকে কোটা-ভিত্তিক প্রতিষ্ঠান হিসেবেই রাখা উচিত।
কোনভাবেই এটি যেন সহায়সম্পদের ঋণ-নির্ভর না হয়ে ওঠে।
আমি আশা করি, ২০১০ সালে যুক্তরাষ্ট্রের সংস্কারমূলক কাজকর্মের উদ্যোগ যত তাড়াতাড়ি সম্ভব সম্পূর্ণ হবে।
তথ্যের স্বয়ংক্রিয় বিনিময় সম্পর্কিত পদ্ধতিকে আমি স্বাগত জানাই।
এর রূপায়ণে সমবেত প্রচেষ্টার অপেক্ষায় রয়েছি আমরা।
ভারতে দুর্নীতি ও কালো টাকার প্রশ্নে আমাদের সরকার কোনরকম সমঝোতা বা আপোষ করতে রাজি নয়।
অঘোষিত সম্পদ এবং বিদেশে গচ্ছিত অর্থের মতো সমস্যাগুলির মোকাবিলায় আমরা নতুন আইন প্রণয়ন করেছি।
এছাড়াও, দ্বিপাক্ষিক কিছু কর চুক্তির ব্যাপারেও আমরা বেশ কিছুটা এগিয়ে গিয়েছি।
দেশের অভ্যন্তরে হিসাব বহির্ভূত অর্থ মজুতের বিরুদ্ধেও আমরা সফল অভিযান চালিয়েছি।
সরকারি সংগ্রহের ব্যাপারে অচিরেই আমরা একটি বিধি প্রণয়ন করতে চলেছি।
আন্তর্জাতিক প্রচেষ্টাকে জোরদার করে তোলার লক্ষ্যে সবক’টি দেশেরই উচিত কর সংক্রান্ত তথ্যের বিনিময়কে স্বয়ংক্রিয় করে তোলা।
দুর্নীতি দমনের বিষয়টিকে জি-২০-তে অগ্রাধিকার দেওয়া উচিত।
বেসরকারি ক্ষেত্রে স্বচ্ছতা ও সংহতির প্রসারের বিষয়টিকে আমি স্বাগত জানাই।
দেশের অর্থ বিদেশে পাচার হওয়ার বিরুদ্ধে এবং ঐ অর্থ আবার দেশে ফিরিয়ে আনার জন্য আন্তর্জাতিক ক্ষেত্রে আমাদের সহযোগিতাকে আরও জোরদার করে তুলতে হবে।
ব্যাঙ্ক ক্ষেত্রে অতিরিক্ত গোপনীয়তা এবং জটিল আইনি ও বিধিনিয়ম সংক্রান্ত ব্যবস্থাগুলি সম্পর্কে আমাদের প্রয়োজনীয় পদক্ষেপ গ্রহণ করতে হবে।
সন্ত্রাসবাদে আর্থিক মদত দেওয়ার বিরুদ্ধে অভিযানে আমাদের সহযোগিতাকে আরও জোরদার করে তুলতে হবে।
পরিশেষে, আপনাদের সকলকে ধন্যবাদ জানাই।
PG/SKD/DM
