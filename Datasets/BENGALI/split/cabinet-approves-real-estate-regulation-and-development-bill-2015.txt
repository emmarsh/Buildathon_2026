রিয়েল এস্টেট (নিয়ন্ত্রণ ও উন্নয়ন) বিল, ২০১৫ অনুমোদিত হল কেন্দ্রীয় মন্ত্রিসভার বৈঠকে।
ফ্ল্যাট, বাড়ি ও সম্পত্তি ক্রয়ের ক্ষেত্রে সাধারণ মানুষের স্বার্থরক্ষার লক্ষ্যে এই বিলটিতে সম্মতি জানাল কেন্দ্রীয় মন্ত্রিসভা।
প্রধানমন্ত্রী শ্রী নরেন্দ্র মোদীর নেতৃত্বে মন্ত্রিসভার বৈঠকটি অনুষ্ঠিত হয়।
বিলটি এখন সংসদে আলোচনার পর আইনে পরিণত হওয়ার অপেক্ষায়।
সম্পত্তি ক্রয়-বিক্রয়ের ক্ষেত্রে লেনদেনে ক্রেতা সাধারণকে যাতে অযথা হয়রানি বা প্রতারণার শিকার না হতে হয়, তা নিশ্চিত করার সংস্থান রয়েছে এই বিলটিতে।
এছাড়াও, ফ্ল্যাট, বাড়ি বা সম্পত্তি ক্রয়ের ক্ষেত্রে বিরোধের নিষ্পত্তিতেও এই বিলটি আইনে পরিণত হলে ক্রেতা সাধারণের সুরাহা হবে।
রিয়েল এস্টেট ক্ষেত্রে দেশীয় ও বিদেশি বিনিয়োগের পরিমাণ যেমন বৃদ্ধি পাবে, অন্যদিকে তেমনই বেসরকারি ক্ষেত্রের আরও বেশি করে অংশগ্রহণের মধ্য দিয়ে কেন্দ্রীয় সরকারের ‘সকলের জন্য বাসস্থান’ কর্মসূচিটির লক্ষ্য পূরণও সম্ভব হয়ে উঠবে।
আবাসিক ও বাণিজ্যিক দু’ধরণের রিয়েল এস্টেটের ক্ষেত্রেই নতুন বিধি ও নিয়ন্ত্রণ বলবৎ হবে।
প্রতিটি রাজ্য ও কেন্দ্রশাসিত অঞ্চলে গড়ে তোলা হবে ‘রিয়েল এস্টেট নিয়ন্ত্রক কর্তৃপক্ষ’ সংস্থা।
প্রতিটি রিয়েল এস্টেট প্রকল্পের রিয়েল এস্টেট এজেন্টের নাম নথিভুক্ত করা হবে ঐ সংস্থায়।
প্রকল্প সম্পর্কে যাবতীয় তথ্য ও বিবরণ প্রোমোটারকে বাধ্যতামূলকভাবে জানাতে হবে নিয়ন্ত্রক কর্তৃপক্ষের অফিসে।
জমির পরিমাণ ও অবস্থা, প্রয়োজনীয় অনুমোদন, রিয়েল এস্টেট এজেন্ট, ঠিকাদার, স্থপতি, নির্মাণ কাজের সঙ্গে যুক্ত ইঞ্জিনিয়র সহ সংশ্লিষ্ট সকলের সঙ্গে চুক্তির বিশদ তথ্য ও বিবরণ অবশ্যই পেশ করতে হবে সংশ্লিষ্ট প্রোমোটারকে।
প্রকল্পটির কাজ যাতে ঘোষিত সঠিক সময়ে সম্পূর্ণ হয়, তা নিশ্চিত করতে নির্দিষ্ট পরিমাণ অর্থ জমা রাখতে হবে একটি পৃথক ব্যাঙ্ক অ্যাকাউন্টে।
সম্পত্তি ক্রয়-বিক্রয় বা সম্পত্তির গুণমান সম্পর্কিত যাবতীয় বিরোধের নিষ্পত্তিতে ফাস্ট ট্র্যাক বিচার ব্যবস্থারও সংস্থান রাখা হয়েছে বিলটিতে।
রিয়েল এস্টেট সম্পর্কিত অভিযোগের শুনানি ক্রেতা আদালতও গ্রহণ করবে।
ক্রেতাদের সম্মতি ছাড়া প্রোমোটার ফ্ল্যাট বা বাড়ির প্ল্যান ও নক্‌শা রদবদল করতে পারবেন না।
আশা করা হচ্ছে, বিলটি আইনে রূপান্তরিত হলে সম্পত্তি ক্রয়-বিক্রয়ের ক্ষেত্রে একদিকে যেমন লেনদেন জনিত স্বচ্ছতা বজায় থাকবে, অন্যদিকে তেমনই নতুন ব্যবস্থায় লাভবান হবেন ক্রেতা-বিক্রেতা উভয়েই।
SSS/SKD/SB
