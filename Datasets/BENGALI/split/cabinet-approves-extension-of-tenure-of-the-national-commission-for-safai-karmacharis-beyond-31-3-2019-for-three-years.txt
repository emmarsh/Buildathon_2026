প্রধানমন্ত্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে সাফাই কর্মচারীদের জন্য জাতীয় কমিশনের মেয়াদ ৩১শে মার্চ, ২০১৯-এর পর থেকে আরও তিন বছরের জন্য বাড়ানোর প্রস্তাব অনুমোদিত হয়েছে।
১৯৯৩ সালের এই সংক্রান্ত আইন অনুসারে ঐ বছরেই এই কমিশন গঠিত হয়েছিল।
পরে, ৩১শে মার্চ, ২০০২ এবং ২৯শে ফেব্রুয়ারি, ২০০৮ সালে দু’বার কমিশনের মেয়াদ বাড়ানো হয়।
২৯শে ফেব্রুয়ারি, ২০০৪-এর পর থেকে এ সংক্রান্ত আইনটির কার্যকারিতার মেয়াদ শেষ হলে একটি সাধারণ সংস্থা হিসাবে কমিশনের কাজের মেয়াদ মাঝে মাঝেই বাড়ানো হয়েছে।
সাফাই কর্মচারী ও আবর্জনা পরিষ্কারে নিযুক্ত ব্যক্তিদের কল্যাণ ও উন্নয়নের উদ্দেশ্যেই এই কমিশন গঠন করা হয়।
দেশে আবর্জনা পরিষ্কারের সঙ্গে যুক্ত কর্মীর সংখ্যা এ বছরের ৩১শে জানুয়ারি পর্যন্ত পাওয়া হিসাব অনুযায়ী, ১৪,২২৬ বলে জানা গেছে।
অন্যদিকে, নীতি আয়োগের তথ্য অনুসারে সামাজিক ন্যায় ও ক্ষমতায়ন মন্ত্রক যে জাতীয় সমীক্ষা চালিয়েছে তাতে, এ বছরের ৩১শে জানুয়ারি পর্যন্ত সাফাই কর্মচারীর সংখ্যা ৩১,১২৮ বলে জানা গেছে।
হাত দিয়ে আবর্জনা পরিষ্কারের কাজ নিষিদ্ধকরণ এবং পুনর্বাসন আইন অনুসারে কাজের অগ্রগতি তদারক করার জন্য সাফাই কর্মচারীদের জাতীয় কমিশনকে দায়িত্ব দেওয়া হবে।
এছাড়া, আইনটি লঙ্ঘিত হলে শাস্তির সুপারিশ এবং যথাযথভাবে আইন রূপায়ণ বিষয়ে কেন্দ্র এবং রাজ্য সরকারগুলিকে কমিশন উপদেশ দিয়ে থাকে।
যদিও সাফাই কর্মচারীদের উন্নয়নের লক্ষ্যে সরকার অনেক ধরণের ব্যবস্থা ও পদক্ষেপ গ্রহণ করেছে, তা সত্ত্বেও আর্থ-সামাজিক অবস্থা এবং শিক্ষাগত দিক থেকে এইসব কর্মচারীদের বঞ্চনা সম্পূর্ণ দূর করা যায়নি।
তাই যত দ্রুত সম্ভব দৈহিক শ্রম ও হাত দিয়ে আবর্জনা পরিষ্কারের পুরনো প্রথা সম্পূর্ণভাবে দূর করতে বিষয়টিকে সরকার অগ্রাধিকার দিতে চায়।
এই কারণে সরকার সাফাই কর্মচারীদের জন্য জাতীয় কমিশনের কার্যকালের মেয়াদ বৃদ্ধির সিদ্ধান্ত নিয়েছে।
CG/PB/DM/….
