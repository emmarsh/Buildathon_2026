প্রধানমন্ত্রী শ্রী নরেন্দ্র মোদীর পৌরহিত্যে বৃহস্পতিবার অনুষ্ঠিত মন্ত্রিসভার বৈঠকে অটল উদ্ভাবন মিশনের কাজ চালিয়ে যাওয়ার সিদ্ধান্ত অনুমোদন করেছে।
২০১৯ – ২০ অর্থবর্ষে এজন্য ১,০০০ কোটি টাকা ব্যয় ধরা হয়েছে।
এই অর্থে দেশের ১০,০০০ স্কুলে অটল টিঙ্কারিং ল্যাব গড়ে তোলা হবে।
এই মিশনের মাধ্যমে আমাদের দেশে উদ্ভাবনকে উৎসাহ দেওয়ার কথা ভাবা হয়েছে।
এই কর্মসূচির অধীনে আমাদের দেশের হাজার হাজার স্কুলে অত্যাধুনিক অটল টিঙ্কারিং ল্যাব, বিশ্ব মানের অটল ইনকিউবেশন সেন্টার এবং অটল কম্যুনিটি ইনোভেশন সেন্টার গড়ে তোলা হচ্ছে।
এছাড়া, অটল নিউ ইন্ডিয়া চ্যালেঞ্জেস – এর মাধ্যমে দেশের পক্ষে প্রাসঙ্গিক এবং সামাজিক দিক থেকে গুরুত্বপূর্ণ বিভিন্ন ক্ষেত্রের প্রয়োজনীয় জিনিসপত্র তৈরির কাজকে উৎসাহ প্রদান করা হবে।
প্রত্যেকটি অটল টিঙ্কারিং ল্যাবের জন্য প্রথম বছরে ১২ লক্ষ টাকা এবং পরবর্তী চার বছরে বার্ষিক ২ লক্ষ টাকা করে অর্থ প্রদান করা হয়ে থাকে।
অটল ইনকিউবেশন সেন্টারগুলির জন্য ৩- ৫ বছরে বার্ষিক ভিত্তিতে সর্বোচ্চ ১০ কোটি টাকা পর্যন্ত দেওয়া হয়ে থাকে।
এছাড়া, অটল নিউ ইন্ডিয়া চ্যালেঞ্জের উদ্ভাবকরা তাঁদের উদ্ভাবিত জিনিসপত্র ও প্রযুক্তি বাণিজ্যিকভাবে ব্যবহারের উপযুক্ত করে তুলতে ১ কোটি টাকা পর্যন্ত অনুদান পেয়ে থাকেন।
সারা দেশে ইতিমধ্যেই ৫,৪৪১টি স্কুলে অটল টিঙ্কারিং ল্যাব গড়ে তোলা হয়েছে।
এর মধ্যে ৬২৩টি জেলার ২,১৭১টি এই ধরণের গবেষণাগারের জন্য প্রথমবর্ষের অর্থ সংশ্লিষ্ট স্কুলগুলিতে দেওয়া হয়েছে।
এছাড়া, সারা দেশে ১০১টি অটল ইনকিউবেশন সেন্টার গড়ে তোলার উদ্যোগ নেওয়া হয়েছে।
অটল নিউ ইন্ডিয়া চ্যালেঞ্জের অধীনে সারা দেশে ২৪টি এই ধরণের কেন্দ্র গড়ে তোলা গেছে এবং সেখানে উদ্ভাবনমূলক গবেষণার কাজ চলছে।
অটল উদ্ভাবন মিশনের মাধ্যমে সারা দেশের স্কুল-কলেজ-বিশ্ববিদ্যালয়-গবেষণা প্রতিষ্ঠান এবং শিল্প ক্ষেত্রে উদ্ভাবন এবং শিল্পোদ্যোগের মানসিকতা গড়ে তোলাই এই প্রকল্পের উদ্দেশ্য।
CG/PB/SB
