আমার মন্ত্রী পরিষদের সদস্য শ্রদ্ধেয় কলরাজ মিশ্র, শ্রদ্ধেয় থাওয়ার চাঁদ, রেলমন্ত্রী এবং এই মাটির সন্তান ভাই মনোজ সিনহা, ঐ বিভাগের প্রতিমন্ত্রী শ্রদ্ধেয় কৃষ্ণপাল, শ্রদ্ধেয় বিজয় সাঁপলা, উত্তরপ্রদেশ রাজ্য সরকারের মন্ত্রী শ্রদ্ধেয় বলরাম, কেন্দ্রীয় সরকারের সচিব শ্রী লব বর্মা, ব্রিটেনের হাউস অফ লর্ডের সদস্য ও ভারত তথা সমগ্র বিশ্বে বিধবাদের স্বার্থে কর্মরত লর্ড লুম্বা এবং তাঁর স্ত্রী আর আজ যাদের সঙ্গে আমার সাক্ষাতের সৌভাগ্য হয়েছে সেই দিব্যাঙ্গ বা অন্যভাবে সক্ষম ভাই ও বোনেরা এবং এই অনুষ্ঠানে উপস্থিত কাশীর প্রিয় ভাই ও বোনেরা,
আজ কাশীতে এসেছি, আমি বিশেষভাবে দু’জন মহান ব্যক্তিকে স্মরণ করতে চাই – শ্রদ্ধেয় জয়সওয়ালজি এবং শ্রদ্ধেয় হরিশজি।
এই দুই মহান ব্যক্তি আজীবন এই অঞ্চলের উন্নয়নের কাজ করে গেছেন।
তাঁরা আজ আমাদের মধ্যে নেই।
আমি তাদের পূণ্য স্মৃতিতে শ্রদ্ধাঞ্জলি জানাই।
আজ ভোরে সরকারি বাসে করে কিছু পূণ্যার্থী এই অনুষ্ঠানে যোগদানের জন্য এখানে আসছিলেন, তাদের বাস উলটে গিয়ে অনেকেই গুরুতর আহত হয়েছেন।
দিল্লি থেকে রওনা হওয়ার সময়ই এই খবর পেয়েছি, আমাদের মন্ত্রীমশাই ও সরকারি আধিকারিকরা দ্রুত সেখানে পৌঁছে যান।
অধিকাংশই সামান্য আঘাত পেয়েছেন, কয়েকজনকে কয়েকদিন হাসপাতালে থাকতে হবে।
সরকারি খরচে তাদের চিকিৎসা হবে।
আমি ঈশ্বরের কাছে তাদের সকলের দ্রুত আরোগ্য কামনা করি।
আজ আমাদের মধ্যে লর্ড ডঃ লুম্বা এবং তাঁর স্ত্রী রয়েছেন।
তাঁরা বিশ্বের বিভিন্ন অঞ্চলে বিধবাদের কল্যাণে কাজ করেন।
কিছুদিন আগে ব্রিটেনের পার্লামেন্টে আমার সঙ্গে দেখা করলে আমি তাদের কাশীর বিধবাদের কল্যাণে কাজ করার কথা বলি।
আর তাঁরা তখন থেকে কাজ করা শুরু করেছেন।
আমাদের বিধবা মা ও বোনেরা যাতে সসম্মানে জীবনধারণ করতে পারেন তা সুনিশ্চিত করার কাজে তাঁরা জোর দিয়েছেন।
আমি প্রধানমন্ত্রী হিসেবে এবং কাশীর নির্বাচিত জনপ্রতিনিধি হিসেবে তাদের প্রতি কৃতজ্ঞতা জানাই, তাদের এই প্রয়াসকে অভিনন্দন জানাই।
কিছুদিন আগে জাপানের প্রধানমন্ত্রী আবে মহোদয় ভারত সফরে এসে কাশীতে এসেছিলেন।
দিন দুয়েক আগে তিনি জাপানে বৌদ্ধ ধর্ম সম্মেলনে ভাষণ দিতে গিয়ে তাঁর সেই সফরের সুন্দর বর্ণনা দেন।
আমি ইন্টারনেটে তাঁর সেই ভাষণ পড়েছি।
তিনি মা গঙ্গার সৌন্দর্য এবং গঙ্গা আরতির এত সুন্দর বর্ণনা দিয়েছেন, কাশীর মানুষদের এত প্রশংসা করেছেন যে তাঁর দুই বক্তব্য পড়লে প্রত্যেক কাশীবাসী তথা ভারতবাসীর গর্ব হবে।
সেজন্য আমি প্রধানমন্ত্রী আবের প্রতি আন্তরিক কৃতজ্ঞতা জানাই।
একটু আগে শ্রদ্ধেয় থাওয়ার চাঁদের কথা শুনছিলাম।
আপনারা হয়তো জানেন, লোকসভা ভোটের পর সংসদের সেন্ট্রাল হল-এ এন ডি এ-র নির্বাচিত সাংসদরা সর্বসম্মতিক্রমে আমাকে প্রধানমন্ত্রীর দায়িত্ব অর্পণ করলে আমি নিজের ভাষণে বলেছিলাম, এই সরকার দারিদ্র্য জনগণের প্রতি সমর্পিত।
দলিত, পীড়িত, শোষিত, বঞ্চিত, অত্যাচারিত মানুষদের স্বার্থে এই সরকার সবসময়ই কিছু করার চেষ্টা চালিয়ে যাবে।
তারপর থেকে আপনারা হয়তো লক্ষ্য করেছেন আমাদের সরকারের প্রতিটি পদক্ষেপ কিভাবে দেশের গরিব মানুষের কল্যাণে, তাদের জীবনমান উন্নয়নের স্বার্থে নিরন্তর কাজ করে যাচ্ছে।
আজ কাশীতে যে শিবির শুরু হচ্ছে, এটা প্রথম শিবির নয়, কেউ কেউ ভাবতে পারেন প্রধানমন্ত্রীর নির্বাচন ক্ষেত্র বলে এখানে শিবির হচ্ছে, তা কিন্তু নয়।
এর আগে গোটা দেশে এ ধরনের প্রায় ১৮০০ শিবিরের মাধ্যমে লক্ষ লক্ষ মানুষ উপকৃত হয়েছেন।
আর এটি সর্বশেষ শিবিরও নয়।
ভারতের প্রতিটি প্রান্তে দিব্যাঙ্গ ভাই ও বোনেদের সন্ধান করে তাদের কার কী প্রয়োজন সে সম্পর্কে অবহিত হয়ে তাদের দিকে সাহায্যের হাত বাড়িয়ে দেওয়ার চেষ্টা করা হচ্ছে যাতে তাদের জিজীবিষা বাড়ে, জীবনের প্রতি আস্থা বাড়ে, জীবনধারণ কিছুটা সহজ হয়।
তাই, এই প্রয়াস এখন জারি থাকবে।
আগেও সরকার ছিল।
এই প্রকল্প ১৯৯২ থেকে শুরু হয়েছে।
প্রতিটি বাজেটে এই বাবদ অর্থ বরাদ্দ হয়েছে।
কিন্তু আমাকে বলা হয়েছে যে ১৯৯২ থেকে ২০১৪ পর্যন্ত সাকুল্যে ৫৫-১০০টি শিবিরের আয়োজন করা হয়েছে।
আমাদের সরকার গরিব মানুষদের জন্য দৌড়ঝাপ করে কাজ করে, বাস্তবে কিছু করতে চায়।
সেজন্য এক বছরের মধ্যেই এ ধরনের ১,৮০০টি শিবিরের আয়োজন করা হয়েছে।
কোথায় কুড়ি-বাইশ বছরে শ’খানেক শিবির আর কোথায় এক বছরে ১,৮০০টি শিবিরের আয়োজন !
সরকারের উদ্দেশ্য সে সব মানুষকে খুঁজে খুঁজে বের করে তাদের দিকে সাহায্যের হাত বাড়িয়ে দেওয়া।
তাদের অধিকারকে তাদের হাতে পৌঁছে দেওয়া।
আমরা জানি কোনকালেই সরকারের নানা প্রকল্পের অপপ্রয়োগ করার লোকের অভাব হয় না, দালালরা মাঠে নেমে পড়ে।
এরা সুবিধাপ্রাপকদের কাছে পৌঁছে গিয়ে বলে, ভাই তোমাকে অমুক জিনিসটা পাইয়ে দেব, আমাকে এত টাকা দিও, তোমাকে ট্রাইসাইকেল পাইয়ে দেব, হিয়ারিং এইডের ব্যবস্থা করে দেব, আমাকে এত টাকা দিও !
আমরা এই শিবির চালু করে এই দালালদের কবল থেকে আপনাদের মুক্তি দিতে চাইছি।
আমার ওপর যত ঝড়-ঝঞ্ঝাই আসুক না কেন, এত সহজে বিচলিত হই না, আমার মন্ত্র হল, দেশের দুঃখী দরিদ্র মানুষদের সেবা করা।
সেজন্যে আগে ব্যবস্থার নাট বোল্ট টাইট করার কাজে নেমে পড়েছি।
এর ফলে দালালদের কষ্ট হচ্ছে।
তাদের এই কষ্টে আমার কোনও কষ্ট হয় না।
আমার চিন্তা শুধু গরিব মানুষদের জন্য।
আজ এখানে এই শিবিরের মাধ্যমে ৯ হাজারেরও বেশি দিব্যাঙ্গ মানুষ উপকৃত হবেন।
তার মানে এই নয় যে কাশীতে এই কাজ শেষ হয়ে গেছে।
এখনও নিবন্ধীকরণ চলছে।
পরীক্ষানিরীক্ষা হচ্ছে, তথ্য সংগ্রহের কাজও জারি রয়েছে, আশপাশের জেলাগুলি কাশী লোকসভার আওতায় রয়েছে কি নেই তা না দেখে সর্বত্র এই অনুসন্ধানের কাজ চলছে।
এখানে বেশ কিছু ছোট বাচ্চার সঙ্গে পরিচিত হলাম, যারা এতদিন কানে শুনতে পেত না, আজ ওরা হিয়ারিং এইড কানে লাগিয়ে শুনতে পাচ্ছে, মা-বাবার প্রশ্নের জবাব ফটাফট দিচ্ছে – তা দেখে বাবা-মায়ের মুখ আনন্দে উজ্জ্বল হয়ে উঠেছে।
এই শিশুরা প্রায় প্রত্যেকেই আজ আমার সঙ্গে কথা বলেছে।
বিগত দিনে আমি সার্বজনিক ঘোষণা করেছি যে এদেরকে আমরা বিকলাঙ্গ বা অন্যভাবে সক্ষম না বলে দিব্যাঙ্গ বলবো।
বিশ্বের সকল দেশে, প্রত্যেক ভাষায় এ ধরনের মানুষদের জন্য নতুন নতুন শব্দ ব্যবহার করা শুরু হয়েছে।
আমাদের দেশে অনেক অনেক বছর ধরে যে শব্দ প্রচলিত থাকে তা বদলে ফেলা খুব কঠিন।
এমনকি আমিও ভাষণে ভুল করে পুরনো শব্দ উচ্চারণ করে ফেলতে পারি।
অভ্যাস পাল্টাতে সময় লাগবে।
সরকারকেও এই শব্দ বদলাতে হবে, তার জন্য অনেক প্রক্রিয়ার মধ্য দিয়ে যেতে হবে।
কিন্তু আমি নিশ্চিত যে আমরা শুরু করলে এর বড় প্রভাব পড়বে।
মনে করুন কারও সঙ্গে পরিচয় করিয়ে আমাদের বলা হল, ইনি একজন পুরোহিত।
সঙ্গে সঙ্গে আমাদের দৃষ্টি চলে যাবে তাঁর কপালের দিকে।
তিলক কেটেছেন কি না, মালা পরেছেন কি না !
মনে প্রশ্ন জাগবে, তিনি কোন কোন বিষয়ে জ্ঞানী ?
তাঁর কাছ থেকে জ্ঞানের কথা জানতে ইচ্ছে করবে।
কোনও পালোয়ানের সঙ্গে পরিচয় করালে তখনই আমাদের চোখ পড়বে তাঁর বাহুর দিকে, বাইসেপ-ট্রাইসেপের দিকে।
কাউকে প্রতিবন্ধী বললেও তেমনই আমাদের চোখ খোঁজে তাঁর সেই অসম্পূর্ণ বা খণ্ডিত অঙ্গটির দিকে।
আমি এই ভাবনায় পরিবর্তন আনতে চাই।
তাকে দিব্যাঙ্গ বললে আমার মনে হবে, এই মানুষটিকে ঈশ্বর কোন বিশেষ গুণের অধিকারী করেছেন।
আমারা চোখ দিয়ে দেখি, চোখ দিয়ে পড়ি, কিন্তু একটি প্রজ্ঞাচক্ষু আঙুলের ছোঁয়ায় পাঠ করে।
ব্রেইল লিপি স্পর্শ করে পড়তে পারে বলে তাঁর আঙুলগুলি হল দিব্যাঙ্গ।
এখানে আমার সঙ্গে রাহুল নামে একটি শিশুর পরিচয় হয়েছে, জড়বুদ্ধিসম্পন্ন।
কিন্তু সে এত দ্রুত কম্পিউটারে কাজ করতে পারে দেখে আমি অবাক হয়েছি।
সে তার পরিবারের জন্য নতুন আশার আলো নিয়ে এসেছে।
আমি সমাজকেও একটি আন্তরিক বার্তা দিতে চাই।
যে পরিবারে মানসিকভাবে দুর্বল শিশু জন্ম নেয় সেই বাবা-মা ও পরিবারের সদস্যদের কেমন দুরবস্থা হয় তা অনেকে কল্পনাও করতে পারবেন না।
মাত্র ২৫-৩৫ বছর বয়সেই সেই বাবা-মা, কিংবা তার বাড়িতে ঠাকুর্দা-ঠাকুমা থাকলে তাঁর ও অন্য সদস্যরা বাচ্চাটিকে নিয়ে হতাশায় দিন কাটাতে শুরু করেন।
বাড়ির অন্য বাচ্চাদের তুলনায় বেশি আদর-যত্ন দিয়েও কোনও লাভ হয় না।
আমাদের দেশের এমনি কয়েক কোটি পরিবারের জন্য আমার দুশ্চিন্তা হয়।
সেসব পরিবারের মানুষে ভাবেন ঈশ্বর তাদের ধৈর্য্যের পরীক্ষা নিচ্ছেন।
কিন্তু সমাজকে ভাবতে হবে, ঐ জড়বুদ্ধি বা মানসিকভাবে দুর্বল শিশুটিকে পৃথিবীতে পাঠিয়ে ঈশ্বর কেবল তাদের পরীক্ষা নিচ্ছেন না, সমাজের অন্যান্য মানুষ কতটা সহানুভূতিশীল তার পরীক্ষাও নিচ্ছেন।
তাদের জন্য সমাজেরও দায়িত্ব রয়েছে।
আপনারা জেনে আশ্চর্য হবেন যে শারীরিকভাবে অন্যান্য দেশের এমন বাচ্চাদের তুলনায় দুর্বল ও কম উচ্চতার হয়েও আমাদের দিব্যাঙ্গ শিশুরা বিভিন্ন আন্তর্জাতিক ক্রীড়াক্ষেত্রে সোনা ও রূপো নিয়ে আসে।
অন্যভাবে সক্ষম বাচ্চাদের অলিম্পিকে পাওয়া তাদের পুরস্কারগুলি নিয়ে যখন আমার সঙ্গে দেখা করতে আসে তারা তাদের মেডেল আমার হাতে তুলে দেয়।
যেন আমি সেই মেডেল জিতেছি।
দেশের জন্য কত গর্ব তাদের।
এ ধরনের অনেক হৃদয়স্পর্শী মুহূর্তের সাক্ষী আমি।
এই শক্তিকে আমি তাদের দিব্যাঙ্গের শক্তি বলেই ভাবি।
এরা ভারতমাতার দিব্যাঙ্গ।
যে শিশুর মনেই এ ধরনের দেশভক্তি থাকে, তাকে আমি দিব্যাঙ্গ ভাবি।
এদের সকলকে সঙ্গে নিয়েই আমি দেশকে এগিয়ে নিয়ে যেতে চাই।
আমরা সম্প্রতি একটি গুরুত্বপূর্ণ প্রকল্প চালু করেছি।
সেটি হল ‘সুগম্য ভারত’।
পথের মধ্যে দিব্যাঙ্গ মানুষদের চলাফেরার সুবিধার জন্য পরিকাঠামো গড়ে তোলার প্রকল্প।
সহানুভূতির সঙ্গে এই কাজটিকে দ্রুত এগিয়ে নিয়ে যাওয়ার দায়িত্ব আমাদের সকলকে নিতে হবে।
এখন থেকে দেশে যত নতুন বাড়ি তৈরি হবে, রেল স্টেশন, বিমানবন্দর ও বাসস্ট্যান্ড – সর্বত্র দিব্যাঙ্গ মানুষদের সুবিধা অনুসারে তৈরি হবে।
বাসের ও ট্রেনের পা-দানি-তেও তাদের চড়ার উপযোগী ব্যবস্থা রাখতে হবে।
এত বড় দেশ আমাদের।
এই সকল কাজ সম্পন্ন হতে সময় লাগবে।
কিন্তু আমরা শুরু করে দিয়েছি।
সকল সরকারি ভবনে দিব্যাঙ্গদের উপযোগী শৌচাগার, ওঠা-নামার সিড়ির পাশে র্যামম্প গড়ে তুলছি।
প্রতিটি বিভাগকে এ বিষয়ে সংবেদনশীল হয়ে উঠতে আবেদন জানানো হয়েছে, প্রয়োজনীয় আইনি পরিবর্তন আনার কথাও ভাবা হচ্ছে।
এভাবে আমরা দিব্যাঙ্গ মানুষদের আত্মবিশ্বাস বাড়িয়ে তুলতে চাই।
তাঁরা সহজে কাঁদেন না।
তাঁদের মধ্যে কেউ কেউ হয়তো আমাদের থেকেও দ্রুত গতিতে লোকাল ট্রেনে চড়ে যেতে পারেন।
কিন্তু দুর্ঘটনার ভয় থাকে বলেই সমাজের উচিত আরও সংবেদনশীল হওয়া।
আগামীদিনে আমাদের সহানুভূতি ও ব্যবস্থার যথাযোগ্য পরিবর্তনের মাধ্যমে তাদের আত্মবিশ্বাস বাড়াতে পারলে এই মানুষেরাই সমাজের জন্য নতুন সামর্থ্য গড়ে তুলবেন।
এখানে রয়েছেন, শ্রীযুক্ত গেহলত, শ্রীযুক্ত কৃষ্ণপাল এবং শ্রীযুক্ত সাঁপলা – এই তিন মন্ত্রীই বিভাগটিকে দেখেন, তাঁরা যে ভক্তি ও নিষ্ঠা নিয়ে এ কাজ সম্পাদন করছেন, সারা দেশে আমাদের দিব্যাঙ্গ ভাই-বোনেদের দ্রুততার সঙ্গে সহযোগী সরঞ্জাম বিতরণের ব্যবস্থা করছেন, সেজন্য তাঁরা ধন্যবাদের পাত্র।
তাঁদের বিভাগের সকল আধিকারিক ও কর্মচারীদেরও আমি অভিনন্দন জানাই।
আপনারা এই প্রবল শীতের মধ্যেও এ কাজ দ্রুততার সঙ্গে করে যাচ্ছেন।
আমার যে দিব্যাঙ্গ ভাই-বোনেরা এখানে এসেছেন, তাদের মধ্যে যারা আমার কথা শুনতে পাচ্ছেন, কিন্তু দেখতে পাচ্ছেন না, আবার অনেকে যারা আমাকে দেখতে পাচ্ছেন, কিন্তু শুনতে পাচ্ছেন না তাদের সকলের কাছে আমার মনের কথা পৌঁছে দেওয়ার ব্যবস্থা করতে পেরেছি।
আমি তাদেরকে আশ্বস্ত করছি যে আপনারা কারও থেকে কম যান না।
আপনাদের সাফল্যের মূল মন্ত্র হোক ‘আমরা করব জয় নিশ্চয়’।
আমি আপনাদের সকলকে শুভেচ্ছা জানাই।
অনেক অনেক ধন্যবাদ।
PG/SB/DM
