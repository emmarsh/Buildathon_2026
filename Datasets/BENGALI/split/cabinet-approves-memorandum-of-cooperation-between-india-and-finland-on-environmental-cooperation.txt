প্রধানমন্ত্রী শ্রী নরেন্দ্র মোদীর পৌরোহিত্যে বুধবার (১০ই অক্টোবর) কেন্দ্রীয় মন্ত্রিসভার বৈঠকে পরিবেশগত ক্ষেত্রে ভারত ও ফিনল্যান্ডের মধ্যে সহযোগিতা গড়ে তোলার লক্ষ্যে সমঝোতাপত্র স্বাক্ষরের প্রস্তাব অনুমোদন করা হয়েছে।
এই সমঝোতাপত্রের ফলে পরিবেশের সুরক্ষা তথা প্রাকৃতিক সম্পদের সঠিক পরিচালনার মতো গুরুত্বপূর্ণ ক্ষেত্রে দুই দেশের মধ্যে আরও ঘনিষ্ঠ ও দীর্ঘমেয়াদি সহযোগিতা গড়ে উঠবে।
পরিবেশ সংক্রান্ত সংশ্লিষ্ট আইনগুলিকে বিবেচনায় রেখেই এই সহযোগিতা গড়ে তোলা হবে।
আশা করা হচ্ছে, এই সমঝোতা স্বাক্ষরের ফলে পরিবেশের সুরক্ষা, সংরক্ষণ, জলবায়ু পরিবর্তন এবং বন্যপ্রাণীর সুরক্ষা ও সংরক্ষণের ক্ষেত্রে উন্নত প্রযুক্তি তথা সেরা পদ্ধতি পাওয়া সম্ভব হবে।
এই সমঝোতা অনুযায়ী, যে সমস্ত বিষয়গুলিতে সহযোগিতা গড়ে তোলা হবে তার মধ্যে রয়েছে – জল ও বায়ু দূষণ প্রতিরোধ ও দূষণমুক্ত করা, বর্জ্য পরিচালনার পাশাপাশি বিপজ্জনক বর্জ্য এবং বর্জ্য থেকে শক্তি উৎপাদন প্রযুক্তি হস্তান্তর।
এছাড়াও, কার্বন নির্গমন কম করার পদ্ধতি তথা প্রাকৃতিক সম্পদের সুষ্ঠু পরিচালনার ক্ষেত্রেও সহযোগিতা গড়ে তোলার কথা বলা হয়েছে।
এই সমঝোতাপত্রে জলবায়ু পরিবর্তন; পরিবেশ ও অরণ্য অঞ্চলের ওপর নজরদারি তথা পরিসংখ্যান আদানপ্রদান; সামুদ্রিক ও উপকূলবর্তী অঞ্চলের সম্পদের সংরক্ষণ; মহাসাগর ও সাগরে গড়ে ওঠা দ্বীপপুঞ্জগুলির সুসংহত জল পরিচালনা এবং উভয় দেশের সহমতের ভিত্তিতে স্থির হওয়া বিষয়গুলিও গুরুত্ব পাচ্ছে।
CG/BD/DM
