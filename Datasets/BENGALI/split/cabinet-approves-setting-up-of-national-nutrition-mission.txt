প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার এক বৈঠকে বৃহস্পতিবার জাতীয় পুষ্টি মিশন গঠনের প্রস্তাবটি অনুমোদন লাভ করেছে।
২০১৭-১৮ অর্থবর্ষ থেকে শুরু করে আগামী তিন বছরের জন্য এই মিশন গড়ে তোলার লক্ষ্যে বাজেট সংস্থানের পরিমাণ নির্দিষ্ট হয়েছে ৯০৪৬ কোটি ১৭ লক্ষ টাকা।
সর্বোচ্চ ক্ষমতাসম্পন্ন জাতীয় পুষ্টি মিশন বিভিন্ন মন্ত্রকের পুষ্টিদান সম্পর্কিত কর্মসূচিগুলির তদারকি ছাড়াও নির্দিষ্ট লক্ষ্যমাত্রার বিষয়টিও স্থির করবে।
জাতীয় পুষ্টি মিশন গঠনের প্রস্তাবে অপুষ্টিরোধে গৃহীত ও রূপায়িত বিভিন্ন কর্মসূচির রূপরেখা তৈরি, বিভিন্ন ব্যবস্থার মধ্যে সমন্বয়সাধন, তথ্য যোগাযোগ ও প্রযুক্তি-ভিত্তিক তদারকি ব্যবস্থা গড়ে তোলা, নির্দিষ্ট লক্ষ্যমাত্রা পূরণে বিভিন্ন রাজ্য ও কেন্দ্রশাসিত অঞ্চলের অনুকূলে সুযোগ-সুবিধার প্রসার, তথ্য প্রযুক্তি-ভিত্তিক ব্যবস্থা ও পদ্ধতি গ্রহণে অঙ্গনওয়াড়ি কর্মীদের প্রয়োজনীয় সুযোগ-সুবিধাদান, অঙ্গনওয়াড়ি কর্মীদের হাতে লেখা তথ্য ও পরিসংখ্যান পদ্ধতির বিলোপ, অঙ্গনওয়াড়ি কেন্দ্রগুলিতে শিশুদের উচ্চতা মাপার ব্যবস্থা চালু করা, সামাজিক অডিট এবং পুষ্টি সম্পর্কিত সহায়-সম্পদ প্রসারের ওপর বিশেষ জোর দেওয়া হয়েছে।
ঐ প্রস্তাবে বলা হয়েছে যে, নির্দিষ্ট লক্ষ্যমাত্রা পূরণের মাধ্যমে একদিকে যেমন অপুষ্টি ও রক্তাল্পতার মতো সমস্যা সমাধানের চেষ্টা করা হবে, অন্যদিকে তেমনই কম ওজনের শিশুর জন্মের ঘটনাও উল্লেখযোগ্যভাবে হ্রাস পাবে।
প্রস্তাবে আরও বলা হয়েছে যে, এই কর্মসূচির মাধ্যমে উপকৃত হবেন দেশের ১০ কোটিরও বেশি মানুষ।
দেশের সবকটি রাজ্য ও জেলাকেই পর্যায়ক্রমে এই কর্মসূচির আওতায় নিয়ে আসা হবে।
২০১৭-১৮ অর্থবর্ষে ৩১৫টি, ২০১৮-১৯ আর্থিক বছরে ২৩৫টি এবং ২০১৯-২০ সালে বাকি জেলাগুলিকে এই কর্মসূচিতে নিয়ে আসার কাজ সম্পূর্ণ হবে।
..……(Release ID : 174025)
