মহামান্য প্রেসিডেন্ট এনরিকে পেনা নিয়েতো
ও প্রিয় বন্ধুগণ,
ধন্যবাদ, মিঃ প্রেসিডেন্ট আপনার উষ্ণ অভ্যর্থনার জন্য।
আপনার উষ্ণতা ও আতিথেয়তা আমাকে মুগ্ধ করেছে।
যদিও আপনার মহানদেশে প্রধানমন্ত্রী হিসেবে এই আমার প্রথম সফর কিন্তু নব্বই-এর দশকের গোড়ার দিকে এক সাধারণ ভারতীয় হিসেবে আমি আপনাদের সমৃদ্ধ সংস্কৃতির পরিচয় পেয়েছিলাম।
গত দু’বছরে এই নিয়ে আমরা তৃতীয়বার বৈঠকে মিলিত হচ্ছি।
আমি সবসময়েই আপনার সঙ্গে আলাপচারিতা-কে অত্যন্ত উৎসাহজনক বলে উপ্লব্ধি করেছি।
আর, আমি আপনার বন্ধুত্বকেও প্রকৃত অর্থে মূল্যবান বলে মনে করি।
বন্ধুগণ,
ভারত’কে স্বীকৃতি দেওয়া লাতিন আমেরিকার প্রথম দেশ হল মেক্সিকো।
সেই থেকে আমাদের দ্বিপাক্ষিক সম্পর্ক সবদিকেই বৃদ্ধি লাভ করেছে।
২০০৭ সালে আমরা সুবিধাজনক অংশীদারিত্ব চালু করেছিলাম।
আজ আমাদের কথাবার্তার সময় মিঃ প্রেসিডেন্ট ও আমি দ্বিপাক্ষিক সম্পর্কের সম্পূর্ণ দিক নিয়েই ফলপ্রসূ আলোচনা করি।
এছাড়া, পারস্পরিক স্বার্থ সংশ্লিষ্ট বৈশ্বিক বিষয়গুলি নিয়েও আলোচনা হয়েছে।
আমাদের মৈত্রীবন্ধনকে এক কৌশলগত অংশীদারিত্বের পর্যায়ে তুলে নিয়ে যেতে এবং এই লক্ষ্যে এক সুনির্দিষ্ট পথ-মানচিত্র রচনায় কাজ করতে আমরা সম্মত হয়েছি।
বন্ধুগণ, আমাদের সম্পর্কের ক্ষেত্রে বাণিজ্য ও লগ্নি সংক্রান্ত বন্ধন এক গুরুত্বপূর্ণ চালিকাশক্তি।
ভারতের শক্তি সুরক্ষা ক্ষেত্রে মেক্সিকো হল এক জরুরি অংশীদার।
আমরা এবার ক্রেতা-বিক্রেতার সম্পর্কের উর্ধ্বে উঠে এক দীর্ঘমেয়াদি অংশীদারিত্ব গড়ে তোলার লক্ষ্যে কাজ করছি।
তথ্য প্রযুক্তি, শক্তি, ঔষধি এবং মোটরগাড়ি শিল্প হল আমাদের বাণিজ্যিক সম্পর্কের প্রধান বর্ধনশীল ক্ষেত্রসমূহ।
কিন্তু, আমাদের বাণিজ্য ও লগ্নিকে প্রসারিত করার সম্ভাবনা যেমন রয়েছে, তেমনই নতুন নতুন ক্ষেত্রে বিজ্ঞান ও প্রযুক্তির অংশীদারিত্বকেও এগিয়ে নিয়ে যাওয়ার সম্ভাবনা উজ্জ্বল।
এই বিষয়ে মেক্সিকোর রাষ্ট্রপ্রধান ও আমি মহাকাশ এবং বিজ্ঞান ও প্রযুক্তি ক্ষেত্রে আমাদের সহযোগিতাকে বাড়িয়ে তোলার উপায় খুঁজতে একমত হয়েছি।
এছাড়া, কৃষি গবেষণা, জৈব প্রযুক্তি, বর্জ্য ব্যবস্থাপনা, বিপর্যয় সতর্কীকরণ ও ব্যবস্থাপনা এবং সৌরশক্তি ক্ষেত্রে সুনির্দিষ্ট প্রকল্পগুলিকে আমরা অগ্রাধিকার দেব।
আন্তর্জাতিক সৌর জোটের প্রতি তাঁর সমর্থনের জন্য আমি প্রেসিডেন্ট পেনা নিয়েতো’কে বিশেষ করে ধন্যবাদ জানাতে চাই।
সৌর প্রযুক্তির ক্ষেত্রে বিশ্বের আঙ্গিক বিশেষ করে, উন্নয়ণশীল ও ছোট ছোট দ্বীপের উন্নতিশীল রাষ্ট্রগুলির ক্ষেত্রে এই পরিস্থিতিটা এর ফলে সম্পূর্ণ বদলে যাবে।
বন্ধুগণ,
রাষ্ট্রপতি ও আমি এই শতকের সম্ভাবনা ও চ্যালেঞ্জগুলিকে স্বীকার করেছি।
আমরা উভয়েই এই কথা উপলব্ধি করেছি যে, আন্তর্জাতিক নানা বিষয়ে আমাদের ক্রমবর্ধমান ঐকমত্য কৌশলগত দিক থেকে তাৎপর্যপূর্ণ আন্তর্জাতিক ব্যবস্থাকে আরও জোরদার করে তোলার উদ্দেশ্যে আমাদের সামর্থ্যকে যুক্ত করতে প্রেরণা দিচ্ছে।
এন এস জি’তে ভারতের সদস্যপদ লাভের প্রতি মেক্সিকোর ইতিবাচক ও গঠনাত্মক সমর্থনের জন্য আমি প্রেসিডেন্ট নিয়েতো’কে ধন্যবাদ জানাই।
মহামান্য প্রেসিডেন্ট,
আমি আপনার মধ্যে এই দেশের এক সংস্কারক ও ভাগ্যনিয়ন্তাকে দেখতে পাই।
আমিও ভারতের অর্থনৈতিক ও প্রশাসনিক সংস্কারের প্রতি একাগ্রচিত্ত।
এটা এমন এক ক্ষেত্র যেখানে সেরা ব্যবস্থাগুলির অনুশীলন ও তা ভাগ করে নেওয়া দুটি দেশের কাছেই সুফল পৌঁছে দিতে পারে।
মহান লেখক ওত্তাভিও পাজ তাঁর বই ‘ইন লাইট অফ ইন্ডিয়া’তে লিখেছিলেন, “ভারতীয় হওয়া বলতে কী বোঝায়, আমি তা বুঝতে পারি, কেননা আমিও একজন মেক্সিকান”।
এটা অবশ্যই সত্য উল্টো দিক থেকেও।
আমরা এই পারস্পরিক বোঝাপড়াকে আরও বলিষ্ঠভাবে এগিয়ে নিয়ে যেতে আজ সাফল্য পেয়েছি বলে আমার বিশ্বাস, এটা ছিল এক অসাধারণ সফর।
মহামান্য প্রেসিডেন্ট আমি আপনাকে আরও একবার ধন্যবাদ জানাচ্ছি।
আপনার অভ্যর্থনা আপনার বন্ধুত্ব ও ভারত-মেক্সিকো মৈত্রীর প্রতি আপনার বিশ্বাসের জন্য।
আর আমি ভারতে সেনর প্রেসিডেন্টকে যত শীঘ্র সম্ভব স্বাগত জানানোর দিকেই তাকিয়ে থাকব।
ধন্যবাদ।
অনেক অনেক ধন্যবাদ।
PG/SB
