প্রধানমন্ত্রী শ্রী নরেন্দ্র মোদী এবং রাশিয়ার রাষ্ট্রপতি ভ্লাদিমির পুতিন আজ টেলিফোনের মাধ্যমে ২০১৯ সালের জন্য নতুন বছরের শুভেচ্ছা বিনিময় করেছেন।
প্রধানমন্ত্রী রাষ্ট্রপতি এবং রাশিয়ার মানুষকে ক্রিসমাস উপলক্ষে অভিনন্দন জানিয়েছেন।
আজই রাশিয়ায় এই দিনটি উদযাপন করা হচ্ছে।
উভয় নেতাই, গত এক বছরে, দু’দেশের মধ্যে বিশেষ এবং কৌশলগত অংশীদারিত্বের ক্ষেত্রে যে গুরুত্বপূর্ণ সাফল্য অর্জিত হয়েছে, সে বিষয়ে তাঁদের আলোচনায় সপ্রশংস উল্লেখ করেন।
মে মাসে রাশিয়ার সোচিতে ব্যাপক-ভিত্তির আলোচনা ও অক্টোবর মাসে দু’দেশের মধ্যে বার্ষিক শিখর বৈঠকে অংশগ্রহণের জন্য রাষ্ট্রপতি পুতুনের ভারত সফরকালে আলোচনার কথাও স্মরণ করেন।
উভয় নেতাই দ্বিপাক্ষিক সম্পর্কের গতি বজায় রাখার বিষয়ে একমত হন।
রাষ্ট্রপতি পুতিন ২০১৯ – এর সেপ্টেম্বর মাসে ইস্টার্ন ইকনোমিক ফোরামের বার্ষিক সম্মেলনে অংশ নেওয়ার জন্য প্রধানমন্ত্রী মোদীকে আরও একবার আমন্ত্রণ জানান।
এছাড়াও, তাঁদের মধ্যে আলোচনায় প্রতিরক্ষা ও সন্ত্রাসবাদ বিরোধী বিভিন্ন পদক্ষেপ নিয়ে দ্বিপাক্ষিক সহযোগিতার প্রসঙ্গ উত্থাপিত হয়।
উভয় নেতাই বহু পাক্ষিক বিশ্ব ব্যবস্থায় ভারত – রাশিয়ার সহযোগিতা যে এক গুরুত্বপূর্ণ ভূমিকা পালন করছে, সে বিষয়ে একমত হন।
উভয় দেশই রাষ্ট্রসংঘ, ব্রিক্‌স, সাংহাই সহযোগিতা সংগঠন এবং অন্যান্য বহুপাক্ষিক সংগঠনে ঘনিষ্ঠ আলোচনা সম্পর্ক, বজায় রাখার বিষয়ে একমত হয়।
CG/PB/SB
