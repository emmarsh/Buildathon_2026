প্রধানমন্ত্রী শুক্রবার নিউইয়র্কে দেখা করলেন ভূটানের প্রধানমন্ত্রী মিঃ শেরিং টোব্যাগের সঙ্গে।
রাষ্ট্রসঙ্ঘের শীর্ষ সম্মেলনে ২০১৫ পরবর্তী উন্নয়নসূচি সম্পর্কে প্রধানমন্ত্রীর ভাষণের জন্য তাঁকে বিশেষ অভিনন্দন জানান মিঃ টোব্যাগে।
সেইসঙ্গে, শ্রী মোদীর ভাষণ এক ‘ভবিষ্যৎ দর্শন’ বলেও ভুটানের প্রধানমন্ত্রী মন্তব্য করেন।
ভুটানে জলবিদ্যুৎ প্রকল্পগুলির অগ্রগতিতে শ্রী মোদী ঐ দেশের বিশেষ প্রশংসা করেন।
রাষ্ট্রসঙ্ঘের নিরাপত্তা পরিষদে ভারতের স্থায়ী সদস্যপদের বিষয়টিতে ভুটানের সমর্থনের কথা পুনরায় ব্যক্ত করেন মিঃ টোব্যাগে।
শ্রীলঙ্কার প্রেসিডেন্ট মিঃ এম. সিরিসেনার সঙ্গেও সাক্ষাৎ করেন প্রধানমন্ত্রী শ্রী নরেন্দ্র মোদী।
এ বছর দুটি নির্বাচন শ্রীলঙ্কায় সাফল্যের সঙ্গে অনুষ্ঠিত হওয়ার বিষয়টির সপ্রশংস উল্লেখ করেন ভারতের প্রধানমন্ত্রী।
তিনি বলেন, এর ফলে শ্রীলঙ্কার গণতান্ত্রিক ঐতিহ্যের শিকড় যে গভীরভাবে প্রোথিত তা প্রমাণিত হল।
শ্রীলঙ্কার বিভিন্ন প্রকল্পে ভারতের বিনিয়োগের প্রসঙ্গও দুই নেতার সাক্ষাৎকারকালে উঠে আসে।
সুইডেনের প্রধানমন্ত্রী মিঃ স্টিফেন লফ ভেন-এর সঙ্গেও সাক্ষাৎকার ঘটে প্রধানমন্ত্রী শ্রী নরেন্দ্র মোদীর।
ভারতের রাষ্ট্রপতি শ্রী প্রণব মুখোপাধ্যায়ের সাম্প্রতিক সুইডেন সফর যে যথেষ্ট তাৎপর্যময় ও ফলপ্রসূ হয়েছে, সেকথা জানান সুইডেনের প্রধানমন্ত্রী।
‘মেক ইন ইন্ডিয়া’ সহ বিভিন্ন উদ্যোগ ও কর্মসূচিতে অংশগ্রহণের জন্য সুইডেন’কে আমন্ত্রণ জানান ভারতের প্রধানমন্ত্রী।
প্রধানমন্ত্রী দেখা করেন সাইপ্রাসের প্রেসিডেন্ট মিঃ নিকোস আনাসটাসিয়ার্ডস-এর সঙ্গেও।
সাইপ্রাসের সঙ্গে দীর্ঘস্থায়ী সম্পর্কের কথা উল্লেখ করে শ্রী নরেন্দ্র মোদী বলেন, দুটি দেশ ভৌগোলিক দিক থেকে পরস্পরের থেকে অনেক দূরে অবস্থিত হলেও আবেগ ও মানসিকতার দিক থেকে খুবই কাছাকাছি।
ভারত’কে সাইপ্রাসের একজন শক্তিশালী বন্ধু বলে অভিহিত করেন প্রেসিডেন্ট আনাসটাসিয়ার্ডস।
PG/SKD/SB
