প্রধানমন্ত্রী শ্রী নরেন্দ্র মোদী আজ ঝাড়খন্ডের রাঁচি সফর করেন।
তিনি সেখানে আয়ুষ্মান ভারত কর্মসূচির নির্দিষ্ট কিছু সুফলভোগীর সঙ্গে মতবিনিময় করেন।
এই উপলক্ষে ঝাড়খন্ডের রাজ্যপাল শ্রীমতী দ্রৌপদী মূর্মু এবং মুখ্যমন্ত্রী শ্রী রঘুবর দাস উপস্থিত ছিলেন।
এর আগে হাজারিবাগে প্রধানমন্ত্রী বলেন, এই ঝাড়খন্ডের মাটিতেই আয়ুষ্মান ভারত কর্মসূচির সূচনা হয়েছিল।
এই রাজ্যে হাজার হাজার মানুষ সহ দেশের লক্ষ লক্ষ সাধারণ মানুষ এই কর্মসূচির মাধ্যমে লাভবান হয়েছেন।
উল্লেখ করা যেতে পারে, গত বছরের ২৩ সেপ্টেম্বর শ্রী মোদী রাঁচি থেকে প্রধানমন্ত্রী জন আরোগ্য যোজনা – আয়ুষ্মান ভারত কর্মসূচির সূচনা করে বলেছিলেন যে, ‘গরিব মানুষের স্বার্থে এই উদ্যোগ আমূল পরিবর্তন নিয়ে আসবে’।
প্রধানমন্ত্রী জন আরোগ্য যোজনার উদ্দেশ্য হ’ল – দরিদ্র ও আর্থিক দিক থেকে পিছিয়ে পড়া মানুষের আর্থিক বোঝা লাঘব করে তাঁদের উন্নত স্বাস্থ্য পরিষেবা প্রদান সুনিশ্চিত করা।
এছাড়াও, দেশের ৫০ কোটিরও বেশি মানুষকে উন্নত স্বাস্থ্য পরিষেবা প্রদানে প্রত্যেক পরিবারের জন্য বার্ষিক ৫ লক্ষ টাকার স্বাস্থ্য বিমার বন্দোবস্ত করা।
বিশ্বের সর্ববৃহৎ এই স্বাস্থ্য বিমা প্রকল্পের সুফলভোগীর সংখ্যা ইউরোপীয় ইউনিয়ন বা আমেরিকা, কানাডা ও মেক্সিকোর মিলিত জনসংখ্যার সমান।
CG/BD/SB…
