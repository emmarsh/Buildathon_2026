নয়াদিল্লি, ০১ এপ্রিল, ২০১৫ দেশের বিকাশে এবং এক দীর্ঘস্থায়ী সুভবিষ্যতের প্রয়োজনে রাজ্যগুলিকে কেন্দ্রের সাথে একযোগে কাজ করার আহ্বান জানালেন প্রধানমন্ত্রী শ্রী নরেন্দ্র মোদী।
আজ রাউরকেলায় এক জনসমাবেশে ভাষণ দিচ্ছিলেন তিনি।
রাউরকেলা ইস্পাত কারখানার ৪.৫ মেট্রিক টন সম্প্রসারণের প্রেক্ষিতে এই জনসমাবেশ।
প্রধানমন্ত্রী বলেন, তিনি রাউরকেলায় উপস্থিত হয়েছেন বিকাশের বার্তা নিয়ে।
রাউরকেলা শহর, ভারতবর্ষকে ইস্পাত ক্ষমতা দিয়েছে বলে তিনি মন্তব্য করেন।
তাঁর অভিমত, দেশের প্রতিরক্ষা ক্ষেত্রেও রাউরকেলা ইস্পাত কারখানা গুরুত্বপূর্ণ ভূমিকা পালন করে।
শ্রী মোদী এও বলেন, ইস্পাত উৎপাদনের ক্ষেত্রে মার্কিন যুক্তরাষ্ট্রকেও ছাড়িয়ে গিয়েছে ভারত।
যদিও এক্ষেত্রে চিনের থেকে যেহেতু যথেষ্টই পিছিয়ে ভারত, তাই অনেক কিছুই করার বাকি রয়েছে।
তাঁর অভিমত, ভারতের খনিজসম্পদের ক্ষেত্রে মূল্য সংযোজনের আবশ্যকতা রয়েছে দেশের অর্থনীতিকে চাঙ্গা করার স্বার্থেই।
প্রধানমন্ত্রী বলেন, বিশ্ব অনেক আশা নিয়েই তাকিয়ে রয়েছে ভারতের দিকে।
তিনি বিশ্বের বিনিয়োগকারীদের ভারতে বিনিয়োগ করার আহ্বানও জানান।
অসম, পশ্চিমবঙ্গ, ওড়িশা, বিহার ও উত্তর প্রদেশ-সহ সমগ্র পূর্ব ভারতের বিকাশের প্রয়োজনীয়তার ওপরও তিনি গুরুত্ব আরোপ করেন।
শ্রী মোদীর বক্তব্য অনুযায়ী, রাষ্ট্রের বিকাশে কেন্দ্র – রাজ্য উভয়ই সমান ভাগীদার।
রাজ্যগুলির বিকাশে কেন্দ্র যে ব্যবস্থা গ্রহণ করেছে তাতেও গুরুত্ব আরোপ করেন প্রধানমন্ত্রী।
এর মধ্যে খনিজ রয়্যালটির বৃদ্ধি এবং রাজ্যগুলির বিকাশের স্বার্থে আর্থিক সহায়-সম্পদ আহরণের বিষয়গুলিও রয়েছে।
তাঁর অভিমত, এখন দীর্ঘস্থায়ী ভবিষ্যতের লক্ষ্যে রাজ্যগুলিকে একযোগে কাজ করতে হবে।
কয়লা ব্লক নিলামের প্রক্রিয়ার বিষয়েও তিনি বক্তব্য রাখেন এবং বলেন, এর থেকে আয় করা রাজস্ব রাজ্যগুলির উন্নয়নের স্বার্থেই প্রয়োগ করা হবে।
উৎকল দিবস উপলক্ষ্যে, নয়া ওড়িশার প্রতিষ্ঠাতার প্রতি তাঁর শ্রদ্ধা জ্ঞাপন করেন প্রধানমন্ত্রী।
এছাড়া, সুসংহত ইস্পাত কারখানাগুলির কার্যকলাপের নিরিখে নিবেদিত ‘ট্রফি অফ এক্সেলেন্স’ও প্রদান করেন তিনি।
২০১০ – ১১ – ২০১১-১২ এবং ২০১২-১৩-র জন্য টাটা স্টিল লিমিটেড (টিস্কো), ভিলাই ইস্পাত কারখানা, সেইল এবং জে.এস.ডব্লিউ.
এই পুরস্কার পায়।
ওড়িশার রাজ্যপাল ডঃ এস.সি.
জামির, ওড়িশার মুখ্যমন্ত্রী শ্রী নবীন পট্টনায়ক, কেন্দ্রীয় মন্ত্রীবর্গ শ্রী জুয়াল ওরাম, শ্রী নরেন্দ্র সিং টোমার ও শ্রী ধর্মেন্দ্র প্রধান এবং কেন্দ্রীয় প্রতিমন্ত্রী শ্রী বিষ্ণু দেও সাই উপস্থিত ছিলেন এই অনুষ্ঠানে।
