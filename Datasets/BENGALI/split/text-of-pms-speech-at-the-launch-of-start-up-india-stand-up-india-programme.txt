শনিবার, সরকারি অফিসে ছুটি থাকে, আর সন্ধ্যে ৬টার পর তো প্রশ্নই ওঠে না।
পার্থক্য এখানেই তৈরি হয়ে যায়।
একটু আগে রীতেশের কথা শুনে ভাবছিলাম, ঈশ্বর যদি আমাকে আপনাদের মতো এমন ক্ষমতা দিতেন।
ঈশ্বর এই চা বিক্রেতার মাথায় হোটেল চেন খোলার স্বপ্ন কেন দেননি?
আমার ভাগ্যে হয়তো অন্য কিছু লেখা ছিল।
যাই হোক, আমি জীবনে যা করতে পারিনি, আমি চাই যে দেশের নবীন প্রজন্মের কোটি কোটি নাগরিক তা করে দেখাক।
গত ১৫ আগস্ট লালকেল্লার প্রাকার থেকে এই স্টার্ট আপ ইন্ডিয়া, স্ট্যান্ড আপ ইন্ডিয়ার কথা বলেছিলাম, তখন দমকা বাতাসের মতো কথাগুলি হঠাৎ-ই আমার মাথায় এসেছিল।
তারপর থেকে মাত্র ১২৫ দিনের মধ্যে আজ সেই স্বপ্ন বাস্তবায়িত হতে চলেছে।
এই স্টার্ট আপ ইন্ডিয়া – ব্যাপারটা কী?
চোখে দেখলে তবে তো বিশ্বাস হবে!
আজ গোটা দেশের সবক’টি আই আই টি’র ছাত্রছাত্রীরা আপনাদের দেখছে।
দেশের অনেক জায়গার যুবক-যুবতীরা সকাল থেকে আপনাদের সঙ্গে যুক্ত রয়েছে।
অধিকাংশ মানুষই ভাবেন, সরকার করলে এটা হবে।
আমার চিন্তা একটু ভিন্ন।
আমি ভাবি যে সরকার এটা না করলে এত কিছু হতে পারে!
আজ এজন্যই আপনাদের সবাইকে একত্রিত করেছি, আপনারা আমাদের বলুন, কী কী সরকারকে করতে হবে না!
প্রায় ৭০ বছর ধরে আমরা অনেক কিছু করেছি।
আর আমরা কোথায় পৌঁছেছি?
এখন আমরা কিছু না করলে দেখবেন আগামী ১০ বছরে এই যুবশক্তি দেশকে কোথায় নিয়ে যাবে!
দেশের প্রত্যেক মানুষের হৃদয়ে একটি স্বপ্ন থাকে।
সেই স্বপ্নের পাশাপাশি তাঁর মগজে কিভাবে করবেন তা নিয়ে নিজস্ব ভাবনা থাকে।
কারও ভাবনাচিন্তা দিন গড়ালেই হারিয়ে যায়।
কিন্তু, কিছু মানুষ থাকেন যাঁরা নিজেদের ভাবনায় বুঁদ হয়ে থাকেন, এ থেকে বেরোতেই পারেন না, ছটফট করতে থাকেন, রাতদিন স্বপ্ন সফল করার পেছনে খাটতে থাকেন, বন্ধুরা ভাবে, ও পাগল হয়ে যায়নি তো?
বন্ধুদের সঙ্গে দেখা করছে না, কারও সঙ্গে ভালভাবে কথা বলছে না!
একদিন সেই লোকগুলিই কিছু করে দেখান।
তখন গোটা পরিবার এবং বন্ধুবান্ধব বিশ্বাস করে যে, এতো গোড়া থেকেই এমন ছিল!
এখানে উপস্থিত সকলের জীবনেই হয়তো এমনটি ঘটেছে।
এই প্রথম প্রজন্মের স্বউদ্যোগীদের প্রত্যেককেই হয়তো একদিন মায়ের কাছে শুনতে হয়েছে, এটা তোর কাজ না বাবা, কোথাও চাকরিতে ঢুকে পড়।
শুরুতে বন্ধুরা হয়তো হাসিঠাট্টা করেছে, আসা-যাওয়ার পথে ‘ভাবি শিল্পপতি’!
বলে হয়তো উপহাস করেছে, ব্যঙ্গ করেছে।
পরিবারের লোকেরাও বিরোধিতা করেছেন, কোনও নেতার সঙ্গে দেখা করে চাকরির জন্য সুপারিশ আদায় করতে বলেছেন।
কিন্তু, আপনারা এতো বিরোধিতা সত্ত্বেও দৃঢ় প্রত্যয়ে নিজের সিদ্ধান্তে অটল থেকেছেন, নিজের দক্ষতা বৃদ্ধি করেছেন, নিজের স্বপ্ন অন্যদের মধ্যে সঞ্চারিত করেছেন, তবেই একদিন সকল ব্যঙ্গ-বিদ্রুপ হওয়ায় মিলিয়ে গিয়ে সকলে বলতে শুরু করেছেন, এতো চমৎকার করে দেখিয়েছে!
বন্ধুবান্ধবরা ভাবেন, আমাকেও এমন কিছু করে দেখাতে হবে!
প্রত্যেক স্বউদ্যোগী তাঁর জীবনে এসব অভিজ্ঞতার সম্মুখীন হন।
আজ যদি আমরা ভাবি, ১৪২৩ সালে, সম্ভবত ১৪২৩ সালে এই কলম্বাস একটি নতুন সমুদ্রপথের খোঁজে যাত্রা শুরু করেছিলেন।
বিশ্বকে নিজের দেশের সঙ্গে যুক্ত করার মহৎ উদ্দেশ্য নিয়ে মহাসাগরে নৌ-যাত্রার আগে তিনি হয়তো নৌ-যাত্রা নিয়ে অনেক পড়াশুনা করেছেন, উপযোগী প্রযুক্তি গড়ে তুলেছেন, আর তারপরই তিনি বিশ্বকে একটি নতুন ‘মশলা বাণিজ্যপথ’-এর সন্ধান দিতে পেরেছিলেন।
প্রত্যেক জিনিসই এমনি শুরু করতে হয়।
এই শুরুটা কলম্বাসের অভিযান শুরুর মতোই।
দীর্ঘ প্রস্তুতি, অদম্য উৎসাহ এবং একটি কঠিন অভিযানের পরই সাফল্য আসে।
স্টার্ট আপ-এর সাফল্য শুধুই স্বউদ্যোগের গুণ নয়।
ঝুঁকি নেওয়ার ক্ষমতার সঙ্গে অভিযানের তীব্র ইচ্ছা যুক্ত করলে তবেই সাফল্য আসে।
গতকাল আমি অ্যাডমের সঙ্গে স্টার্ট আপ নিয়ে কথা বলছিলাম।
হিন্দু আধ্যাত্মিক বিশ্ব সম্পর্কে বিশেষ আগ্রহী এই যুবক আমাকে একটি অদ্ভুত কথা বলেন, তিনি বলেন, যাঁরা শুধু অর্থ উপার্জনের কথা ভাববেন, তাঁরা স্টার্ট আপ-এর ক্ষেত্রে সাফল্য পাবেন না।
যাঁরা নতুন কিছু করার আগ্রহ নিয়ে কাজ করেন, অর্থ তাঁদের ক্ষেত্রে একটি উপাদান মাত্র।
আপনারা হয়তো দেখেছেন, শুরুর সময়ে আপনাদের ব্যাঙ্ক ব্যালেন্স কত ছিল!
কিন্তু আপনারা যখন ভেবেছেন যে এটা করার মাধ্যমে আমি মানুষের জীবনে কিছু পরিবর্তন আনবো, তখনই আপনারা উবের থেকে কুবের হয়ে উঠেছেন।
আমাদের শাস্ত্রে ভাণ্ডারীকে কুবের বলা হয়।
আমার ধারণা কুবেরও এমনি মানুষের নানা সমস্যার সমাধানের জন্যই এমন ব্যবস্থা বিকশিত করতে পেরেছিলেন।
বন্যা-খরা-নানা প্রাকৃতিক বিপর্যয়ে মানুষের কল্যাণে লাগতো এই সঞ্চিত ধন।
স্টার্ট আপ নিয়ে আলোচনা শুরু হলে অধিকাংশ ক্ষেত্রেই আই টি নিয়ে কথা হয়, অ্যাপ-এর সাহায্যে নেওয়া হয়।
আমি নিজেও অ্যাপ থেকে বেশ উপকৃত, কারণ আমি নরেন্দ্র মোদী অ্যাপ শুরু করেছি।
এর মাধ্যমে আমি নবীন প্রজন্মের মানুষদের পরামর্শ পাই।
কতজনের কাছ থেকে কতকিছু জানি, শিখতে পারি।
আপনাদেরকেও বলবো, সারা দেশের স্টার্ট আপ আর বিশ্বের সকলকে আহ্বান জানাচ্ছি, আমার অ্যাপে আপনাদের সাফল্যের গল্প বিস্তারিতভাবে জানান।
আমি গোটা বিশ্বে আপনাদের সাফল্যের কথা ছড়িয়ে দেব।
দেখবেন, এগুলি সব ভাইরাল হবে।
সাফল্যের গল্প ভাইরাল হলে মানুষের মনে ইতিবাচক বার্তা পৌঁছবে।
হতাশার দিন শেষ, নিরাশার পরিবেশ আর নেই।
এখন চারপাশে শুধু আশা, নতুন কিছু গড়ে তোলার দৃঢ়প্রত্যয় দেখতে পাওয়া যাচ্ছে।
এই আস্থার পরিবেশেই পরিস্থিতি পরিবর্তনের শক্তি ধারণ করে।
আমি এখানে এসে তা অনুভব করছি।
উদ্যম ও উৎসাহভরা কর্মসূচির ইতিবাচক শক্তি অনুভব করছি।
এই বিজ্ঞান ভবনে আগেও অনেকবার প্রেক্ষাগৃহ পূর্ণ হতে দেখেছি, কিন্তু এই প্রথমবার অনুভব করছি একটি আস্থাপূর্ণ পরিবেশের শক্তি।
ভারতের নবীন প্রজন্মের যুবক-যুবতীদের মন মন্দিরের প্রতিবিম্ব, তাদের আশা-আকাঙ্খার প্রতিধ্বনি এখানে অনুভূত হচ্ছে।
এটাই এই অনুষ্ঠানের গুরুত্ব।
যিনি অ্যাপ নির্মাণ করেন কিংবা যিনি স্টার্ট আপ-এর বিশ্বে পা রাখেন, নতুন কিছু আবিষ্কার করেন, তার গোড়ায় নতুন কিছু করার ইচ্ছা, অভিযানের প্রকৃতি থাকে প্রত্যেক জিনিসের গভীরে যাওয়ার স্বভাব – আর সবচেয়ে বড় কথা তাঁর মনে একটি সংবেদনা থাকে, কারও কষ্ট দেখলে, অন্যের দুরবস্থা দেখলে তিনি সেই সমস্যা নিরসনের আগে ভালভাবে ঘুমাতে পারেন না।
অন্যের সমস্যা নিরসনের এই উদগ্র ইচ্ছাই তাকে দিয়ে নতুন কিছু করিয়ে নেয়।
আমি বাইরে আপনাদের ‘ভারচ্যুয়াল’ প্রদর্শনী দেখছিলাম।
সেখানে কেউ একজন আমাকে একটি সাধারণ জিনিস বলেছেন।
প্রদর্শনীতে হার্ডবোর্ডের সঙ্গে প্যাড লাগানো একটা জিনিস ছিল।
এতো বড় স্টার্ট আপ-এর প্রদর্শনীতে ঐ সাধারণ প্যাডটি স্থান পেল কেন, তা জানতে চাইলে প্রদর্শক ভদ্রলোক বলেন, দুর্ঘটনাগ্রস্থ কোনও মানুষের হাত-পা ভেঙে গেলে এই হার্ডবোর্ডে লাগানো প্যাডটি লাগিয়ে তাকে সাময়িক অবলম্বন দিয়ে অ্যাম্বুলেন্স বা হাসপাতালে পৌঁছনোর কাজে লাগবে।
হাসপাতালে নিতে নিতে তার আরও হাড় যাতে না ভাঙে সেজন্য এই ব্যবস্থা।
আপনারা ভাবুন, উদ্ভাবনকর্তা দুর্ঘটনাগ্রস্থ মানুষের ত্রাণে কত গভীর চিন্তা করেছেন, তবেই তিনি এমন সস্তা একটি অবলম্বনের উপায় খুঁজে বের করতে পেরেছেন, এর গায়ে ব্যবহারের সহজ পদ্ধতিও লেখা রয়েছে।
এভাবেই অপরের দুঃখকষ্ট সমস্যা দূর করার চিন্তা থেকে যে উদ্ভাবন তা থেকেই শুরু হয় শ্রেষ্ঠ স্টার্ট আপ।
আর সেজন্যই আপনাদের এই স্টার্ট আপ অভিযানের সঙ্গে ব্যাঙ্ক ব্যালেন্সের সম্পর্কই আসল নয়।
সাধারণ, মানুষকে নানা সমস্যা থেকে মুক্তি দেওয়া, সুবিধাগুলিকে আরও সরল ও সস্তা করার ইচ্ছে থেকেই গুরুত্বপূর্ণ কাজ করার শক্তি উৎপন্ন হয়।
সেজন্য আমরা নিজেদের চারপাশের সবকিছু খুঁটিয়ে দেখলেই নতুন কিছু করার প্রেরণা পাবো।
ভাববো, সাধারণ মানুষ কত অসহায়, তাঁরা এ থেকে পরিত্রাণের উপায় পাচ্ছেন না, ঈশ্বর আমাকে বুদ্ধি দিয়েছেন, আমি লেখাপড়া শিখেছি, প্রযুক্তি জানি।
আমাকেই মানুষের এই সমস্যা সমাধানের সস্তা ও পরিবেশ-বান্ধব উপায় খুঁজে বের করতে হবে।
কোনও সমস্যার সমাধান না করে অন্যকে দোষারোপ করলে, সংবাদমাধ্যমে লেখালেখি করলে তো আর সেসব সমস্যার সমাধান হবে না!
অনুভূতিশীল মানুষকে এগিয়ে আসতে হবে, সমাধানের উপায় খুঁজে বের করতে হবে, তবেই তা কোনও নতুন স্টার্ট আপ-এর কারণ হয়ে উঠবে।
আজ এখানে এতজন যুবক রয়েছেন।
আপনারা ভাবুন, আমাদের দেশের কৃষক এতো পরিশ্রম করে শস্য ফলায়, তার অনেকটাই নষ্ট হয়ে যায়।
আমাদের প্রাচীন পরিকাঠামো, সেই পরিকাঠামোকে আধুনিক করে গড়ে তুলতে অনেক অর্থ ও সময়ের প্রয়োজন।
ততদিনে আপনারা দেখুন না এমন কোনও ব্যবস্থা আবিষ্কার করতে পারেন কিনা, যাতে এই বিপুল পরিমাণ শস্য নষ্ট না হয়।
ভারতে প্রতি বছর যে পরিমাণ শস্য বিনষ্ট হয় তা দিয়ে বিশ্বের অনেক গরীব দেশের নিরন্ন মানুষের মুখে আমরা অন্ন জোগাতে পারতাম।
আমাদের দেশের পাহাড়ি এলাকাগুলিতে অনেক ফুল, ফল ও সব্জি উৎপন্ন হয়।
উৎপাদনকারী কৃষকরা পাহাড়ে থাকেন।
ব্যবসায়ীরা সেগুলি কিনে শহরে আনতে আনতে অনেক ফুল, ফল ও সবজি নষ্ট হয়ে যায়।
কোন্‌ প্রযুক্তির মাধ্যমে, আধুনিক ব্যবস্থার সাহায্য নিয়ে আমরা এই অপচয় রোধ করতে পারি?
আমি সম্প্রতি জল প্রস্তুতকারী কোম্পানির মালিকদের সঙ্গে বসেছিলাম।
আমি তাঁদেরকে বলি, আপনারা এত ভালো পেপসী, কোলা আরও কতকিছু উৎপাদন করেন, আমি সবকটার নাম জানি না।
আপনারা সেই পানীয়তে শতকরা ২ থেকে ৫ ভাগ প্রাকৃতিক ফলের রস মেশানো আবশ্যিক করে দিন, তা হলে দেখবেন ভারতে আর ফলের অপচয় হবে না, আপনাদেরও বিক্রি বাড়বে, কৃষকরাও লাভবান হবেন।
আপনারাও কেউ এরকম প্রাকৃতিক ফলের রস মেশানো পানীয় উৎপাদনের কথা ভাবতে পারেন।
এখন দেখুন, আমাদের দেশের বৈজ্ঞানিকরা নানারকম রোগের প্রতিষেধক আবিষ্কার করেছেন, এখন বিশ্বের সর্বত্র এই ভারতীয় বৈজ্ঞানিকদের আবিষ্কার করা শস্তা প্রতিষেধকগুলির চাহিদা ক্রমবর্ধমান।
সম্প্রতি বিশ্বের বিভিন্ন দেশের নেতৃবৃন্দ আমাকে বলেছেন, সাহেব, আপনাদের দেশে আবিস্কৃত সস্তা প্রতিষেধকগুলির আমাদের দেশে খুব চাহিদা, এগুলির উৎপাদন বাড়ানোর ব্যবস্থা করুন।
তা হলে বিশ্বের কোটি কোটি শিশুকে সুলভে নীরোগ করে তোলা যাবে।
যাঁরা গবেষণাগারে এই সস্তা প্রতিষেধক আবিষ্কার করেছিলেন, আমরা তাঁদের নাম জানিনা।
এখন গোটা বিশ্বে তাঁদের উৎপাদিত প্রতিষেধক রপ্তানি হচ্ছে, জনপ্রিয়তা বাড়ছে, এখন সেই আবিষ্কারকদের নাম গোটা বিশ্ব জানবে।
এখন পেঁয়াজের গুদামে পারমাণবিক শক্তির প্রয়োগের মাধ্যমে দীর্ঘসময় পেঁয়াজ পচে যাওয়া থেকে রক্ষা করা যাচ্ছে, এমনকি আমাদের দেশেও।
পেঁয়াজের দাম বাড়তে থাকলে সরকারের নাভিশ্বাস ওঠে।
কম উৎপাদন হলে যেমন দাম বাড়ে, বেশি উৎপাদন হলে তেমনই কৃষকের মাথায় হাত।
এখন পেঁয়াজ সংরক্ষণে পারমাণবিক শক্তির প্রয়োগের মাধ্যমে এই সমস্যা থেকে মুক্তির উপায় খোঁজা হচ্ছে।
কিন্তু এই পারমাণবিক শক্তির ব্যবহার যথেষ্ট ব্যয়সাপেক্ষ।
আমাদের স্টার্ট আপ-এর তরুণরা কি এদিকটা নিয়ে ভাববেন?
এর থেকে কোনও সস্তা উপায় খুঁজে বের করা যায় কি না!
তথ্য প্রযুক্তির পরিধি থেকে বেরিয়ে এ ধরণের আবিষ্কারের পথে গেলে দেশের আরও বেশি কল্যাণ হবে।
আমাদের দেশের মেধার অভাব নেই, আমি এরকম সামান্য লেখাপড়া জানা কৃষককে দেখেছি, যাঁর গ্রামে বিদ্যুৎ পৌঁছয়নি, কিন্তু তিনি মোটর সাইকেলের মাধ্যমে পাম্প চালিয়ে ক্ষেতে জলসেচ করেন।
আপনারা মেধার সঙ্গে শিক্ষাকে মিশিয়ে আরও ভালো সাধারণ মানুষের উপযোগী প্রযুক্তি গড়ে তুলুন।
আমি যখন ‘মেক ইন ইন্ডিয়া’ বলি তা কিন্তু ‘মেক ফর ইন্ডিয়া’ও, কারণ ১২৫ কোটি ভারতবাসীর একটা বড় বাজারও রয়েছে।
কিন্তু, আমরা চাই সম্পূর্ণ নিরাপদ, সহজ এবং সাধারণ মানুষের ব্যবহারযোগ্য ব্যবস্থা।
শ্রী তিওয়ারি যেমন বলেছিলেন, আমাদের আগে চারপাশের মানুষের সমস্যাগুলি বুঝতে হবে, তা হলেই আমরা সেগুলি সমাধানের পথ খুঁজে বের করতে পারবো।
এভাবেই সম্ভাবনা তৈরি হতে থাকে।
স্টার্ট আপের মানে এই নয় যে প্রত্যেকেরই ৫০০ কোটি ডলারের ব্যবসা হচ্ছে আর তাতে ২ হাজার লোকের কর্মসংস্থান হয়েছে।
কেউ যদি ৫ জন মানুষের কর্মসংস্থান করতে পারেন তা হলেই আমার স্টার্ট আপ আমার দেশকে এগিয়ে দিচ্ছে।
নবীন প্রজন্মের মনে একটি মানসিক পরিবর্তন আনতে হবে।
চাকরি খোঁজার মানসিকতা দূর করে কাজ সৃষ্টির মানসিকতা গড়ে তুলতে হবে।
আর একবার যদি কারও মাথায় ঢোকে যে আমাকে দু’জন মানুষের কর্মসংস্থানের মাধ্যমে দুটি পরিবারকে বাঁচাতে হবে, তা হলে তিনি অবশ্যই তা করে দেখাবেন।
আমাদের দেশে শিক্ষা ক্ষেত্রে পরিকাঠামো নির্মাণে জোর দেওয়া হয়, শিক্ষক নিয়োগে জোর দেওয়া হয়, এই কাজগুলি এগোচ্ছে।
কিন্তু, সময়ের দাবি হলো উৎকৃষ্ট শিক্ষা।
দরিদ্র থেকে দরিদ্রতম মানুষ, প্রত্যন্ত পাহাড়ি এলাকায় কিংবা অরণ্যভূমিতে যাঁরা বসবাস করেন, তাঁদের জন্য উৎকৃষ্ট শিক্ষা ব্যবস্থা করতে হবে।
শুধু ধনী ঘরের সন্তানরাই উৎকৃষ্ট শিক্ষা পেলে চলবে না, উৎকৃষ্ট শিক্ষা ও প্রযুক্তিকে দরিদ্র্যত্মের কাছে পৌঁছতে হবে।
তা হলেই দেশে পরিবর্তন আসবে।
আমরা তাঁদের জন্য উৎকৃষ্ট শিক্ষার ব্যবস্থা করতে পারলে, তাঁদের কোনও রকম দান-খয়রাতি কিংবা ভর্তুকির প্রয়োজন পড়বে না।
সেসব পরিবার থেকে মেধাবী ছাত্রছাত্রীরা যখন স্টার্ট আপের দুনিয়ায় পা রাখবেন, তাঁরা বিশ্বকেই বদলে দেবেন।
স্বাস্থ্যক্ষেত্রে আমাদের নির্ভরতা এখন চিকিৎসকদের থেকে অনেক বেশি আসলে প্রযুক্তির উপর।
চিকিৎসকরা নিজেরাই প্রযুক্তিনির্ভর।
যন্ত্রই ঠিক করে আপনার কী অসুস্থতা।
সেজন্য স্বাস্থ্যক্ষেত্রে প্রযুক্তি ও উদ্ভাবনের সম্ভাবনা বাড়ছে।
কিন্তু ভারতের মতো দেশে সেই প্রযুক্তি ও উদ্ভাবনকে সুলভে সম্পন্ন করার সমস্যার সম্মুখীন আমরা।
স্টার্ট আপ বলতেই কেউ ভাবেন হাইফাই কিছু, ল্যাপটপ আর মোবাইলের দুনিয়ার বাইরের পৃথিবীর দিকে আমরা ফিরেও তাকাবো না – এমনটা নয়।
এখানে অনেকে আছেন, যাঁরা এসব ছাড়াই চমৎকার করে দেখিয়েছেন।
আপনারা দেখুন, ভারত হস্তশিল্পের দুনিয়ায় বিশ্বে নিজের দামামা বাজাতে পারে, এমন এক অ্যাপ বানিয়ে আপনারা বিশ্বের দরবারে ছাড়ুন।
ই-কমার্স থেকেও দু’পা কেমন করে এগোবেন বিশ্ববাসীর প্রয়োজনানুসারে নকশা প্রস্তুত করুন যাতে আমাদের গরীব মানুষজন গ্রামে বসে ছোট ছোট জিনিস তৈরি করেন, তারাও শিখুন যে এভাবে না করে অন্যভাবে করলে ভাল হবে।
দেখবেন, তাঁরা কী সুন্দর বিশ্বমানের উৎপাদন সম্পন্ন করে তাক লাগিয়ে দেন।
তাঁদের শিল্পকে এভাবে বিশ্ব বাজারে জনপ্রিয় করে তুলতে আপনাদের মতো নতুন প্রজন্মের শিল্পপতিদের উদ্ভাবন ক্ষমতার প্রয়োগ অবশ্যম্ভাবী।
সেজন্য এই স্টার্ট আপ-এর ভিতের উপর দাঁড়িয়েই আমার ‘স্ট্যান্ড আপ ইন্ডিয়া’ আহ্বান।
যে দেশের ৮০ কোটি মানুষের বয়স ৩৫ বছরের নীচে, যাদের প্রতিভা রয়েছে, দক্ষতা রয়েছে, চোখে রয়েছে স্বপ্ন, তাদের জন্য গোটা বিশ্ব মুখিয়ে আছে।
আজ আমি তথ্য প্রযুক্তি পেশাদারদের বলবো, এখন সকল দেশের নেতারাই সাইবার সুরক্ষা নিয়ে চিন্তিত।
ভারত কি এক্ষেত্রে বিশেষজ্ঞ হয়ে উঠতে পারে?
একবার ভারতীয় ব্র্যান্ড-এর সাইবার সিকিউরিটি সফটওয়্যার আবিষ্কার হলে বিশ্বের কোনও শক্তি আর সেই ব্যবসায় দাঁত বসাতে পারবে না।
এটা অস্বীকার করা যায় না, ভারতের অসংখ্য সমস্যা রয়েছে।
কিন্তু এটা ঠিক যে আমাদের কোটি কোটি মস্তিষ্কও রয়েছে।
প্রত্যেক স্টার্ট আপ-এর পেছনে এমনই কোনও সমস্যা সমাধানের মন্ত্র লুকিয়ে থাকা উচিৎ।
আজ এখানে আমাদের সামনে একটি কর্ম-পরিকল্পনা তৈরি হয়েছে।
এই কর্ম-পরিকল্পনার বৈশিষ্ট্য হল, সরকার এতে নাক গলাবে না, অথচ অনেক কিছু বাস্তবায়িত হবে।
আমরা একটি গুরুত্বপূর্ণ সিদ্ধান্ত নিয়েছি, সেলফ সার্টিফিকেশন নির্ভর বাস্তবায়নের ব্যবস্থা।
যে ৯টি শ্রম এবং পরিবেশ বিষয়ক আইন স্টার্ট আপ’কে প্রভাবিত করে সেগুলির ক্ষেত্রে আমরা সেলফ সার্টিফিকেশন চালু করেছি।
এতে ৩ বছর পর্যন্ত কোনও সরকারি পরিদর্শক যাবেন না।
দ্বিতীয়ত, স্টার্ট আপ ইন্ডিয়া হাব, সিঙ্গল পয়েন্ট আপ কন্ট্যাক্টের জন্য আমরা হ্যান্ড হোল্ডিং ব্যবস্থা চালু করেছি।
গতকাল থেকে আপনাদের সঙ্গে কথাবার্তা বলে আমি অনেক কিছু শিখেছি।
আপনারা প্রত্যেকেই নিজের স্বার্থে যেমন কাজ করছেন, তেমনই সমাজের স্বার্থেও অনেক কিছু করছেন, অন্যদের উৎসাহ জোগাচ্ছেন, সেজন্যই আপনাদের হ্যান্ড হোল্ডিং-এর দাবি ছিল।
এক্ষেত্রে সরকার আপনার পাশে দাঁড়িয়ে, বন্ধুর মতো, পরামর্শদাতার মতো কাজ করবে।
এ বছরই ১ এপ্রিল স্টার্ট আপ-এর জন্য সরকারের পক্ষ থেকে অনলাইন পোর্টাল চালু করা হবে।
তাছাড়া, একটি মোবাইল অ্যাপে একটি ছোট ফর্ম বা আবেদনপত্র থাকবে।
সেই ফর্মের মাধ্যমেই আপনাদের নিবন্ধীকৃত করা হবে।
স্টার্ট আপের আরেকটি সমস্যা হল পেটেন্ট বা সর্বস্বত্ব সংরক্ষণ অধিকার।
ঐ অধিকারই তো স্টার্ট আপের মূল পূঁজি।
কিন্তু, আমাদের দেশে পেটেন্ট পেতে কখনও মাসের পর মাস লেগে যায়।
এই ব্যবস্থা পাল্টাতে হবে।
নতুন আবিষ্কার ও তার প্রয়োগকে আইনি সুরক্ষা দেওয়ার কাজ ত্বরান্বিত করতে হবে।
আমরা সেজন্য আই পি আর সার্ভিসেস-এর স্কিম চালু করেছি।
সেখানে স্টার্ট আপ-এর আবেদনের ফাইল দ্রুত খতিয়ে দেখে নিবন্ধীকরণের ব্যবস্থা করা হবে।
এটা ঠিক ইন্টেলেকচ্যুয়াল প্রপার্টির দুনিয়ায় নিবন্ধীকরণের ক্ষেত্রে আমরা অনেক পিছিয়ে।
আই আই পি’র স্থানে ওয়াই পি বা ইউথ প্রপার্টির ক্ষেত্রে আমরা অনেক এগিয়ে।
এই দুটিকে আমাদের মেলাতে হবে।
আমরা ভারতের বিভিন্ন শহরে চেম্বার অফ কমার্স এবং উকিলদের একটি সমূহের সঙ্গে মিলে স্থানীয়ভাবে নবীন শিল্পপতিদের সম্মানের ব্যবস্থা করা যায় কি না, এরা যেহেতু সংখ্যায় অনেক কম এদের জন্য কর ছাড় দেওয়া যায় কি না, অন্ততপক্ষে ৮০ শতাংশ কর ছাড় দিতে পারলে এই নবীন স্বউদ্যোগীরা তাদের উদ্ভাবন ও সৃজনশীলতাকে প্রস্ফুটিত করে তুলতে পারবেন।
আমরা স্টার্ট আপ’দের জন্য সরকারি কেনাকাটার শর্তে ছাড় দেওয়ার সিদ্ধান্ত নিয়েছি, এক্সপেরিয়েন্স টার্নওভারের ভিত্তিতেও ছাড় দেওয়া হবে।
এদেরকে সুযোগ দিলে তবেই তো টার্নওভার শুরু হবে, কাজ করলে তবেই তো অভিজ্ঞতা হবে, অবশ্য উৎকর্ষের ক্ষেত্রে আমরা কোনও সমঝোতা করবো না।
আপনাদের ‘জিরো ডিফেক্ট জিরো এফেক্ট’ নীতি নিয়ে এগিয়ে যেতে হবে।
আরেকটি চিন্তার বিষয় হল, আমাদের দেশে এক্ষেত্রে এক্সিট-এর কোনও ব্যবস্থা নেই।
সেজনয স্টার্ট আপের জন্য আমরা প্রথমে ‘এক্সিট’-এর ব্যবস্থা করেছি।
আমরা বুঝি যে, ব্যবসায় ঝুঁকি থাকে, নানা কারণে ব্যর্থতার মুখ দেখতে পারে।
কিন্তু যারা জল দেখলেই পালান, তারা কখনও সাঁতার শিখতে পারবে না।
একবার ডুবে যেতে যেতেই নাকে-মুখে জল ঢুকলেই বাঁচার তাগিদে সাঁতার শেখা শুরু হয়।
একথা ভেবেই স্টার্ট আপ শুরুর ৯০ দিনের মধ্যে স্টার্ট আপ এক্সিটের ব্যবস্থা করতে আমরা সংসদে দেউলিয়া বিল, ২০১৫ এনেছি।
বাকি সমস্যা আপনারা জানেন।
এখন নবীন প্রজন্মের মানুষেরা ট্যুইটার, ফেসবুকের মাধ্যমে সবাইকে বার্তা পাঠান, যাতে সংসদে ঝুলে থাকা এই বিলটি দ্রুত হিসেবে করা হয়।
তা হলেই অনেকের টনক নড়বে।
ফান্ড অফ ফান্ডস্‌, স্টার্ট আপ-এর প্রয়োজন মেটাতে আমরা চার বছরে ৫০০ কোটি টাকার তহবিল গঠন করে আপনাদের জন্য ক্রেডিট গ্যারান্টি স্কিম চালু করবো।
তেমনই আপনাদের জন্য ট্যাক্স ইনসেন্টিভ-এর ব্যবস্থা করা, সরকার স্বীকৃত তহবিলে বিনিয়োগের ক্ষেত্রে ক্যাপিটাল গেইন ট্যাক্স-এ ছাড় দিতে চাই, এ নিয়ে বাকি কথা অর্থমন্ত্রী বলবেন।
কেউ যদি নিজের সম্পত্তি বিক্রির টাকা নিজের স্টার্ট আপ-এ বিনিয়োগ করেন, তাঁকে মূলধনী লাভ থেকে মুক্তি দেওয়া হবে।
স্টার্ট আপ-এর লাভ থেকে তিন বছর পর্যন্ত আয়কর দিতে হবে না।
মহিলা স্বউদ্যোগীদের সংখ্যা বাড়ছে।
আমি সরকারের কাছে আবেদন জানাবো, যাতে তাঁদের জন্য কোনও বিশেষ ব্যবস্থা করা যায় কি না, আমরা কেয়ার মার্কেট ভ্যালুর ওপর বিনিয়োগের ক্ষেত্রে কর সংক্রান্ত সমস্যাগুলিও সমাধান করবো।
ইনকিউবেশন অ্যান্ড ইন্ডাস্ট্রি অ্যাকাডেমিয়া একটি অত্যন্ত গুরুত্বপূর্ণ ব্যবস্থা, কারণ, এছাড়া এই ব্যবস্থাকে সুচারুরূপে গড়ে তোলা যাবে না, সেজন্য আমরা অটল ইনোভেশন মিশন-এর মাধ্যমে বিশ্বমানের ইনোভেশন হাব গড়ে তুলতে সাহায্য করবো।
এই মিশন প্রযুক্তিনির্ভর স্টার্ট আপ’কে প্রতিযোগিতামূলক করে তুলবে।
এর উদ্দেশ্য প্রতিভা ও প্রয়োগের উদ্যমকে উৎসাহ জোগানো এবং ইনক্যুরেটরস্‌দের নেটওয়ার্কের সংস্কার।
এর মাধ্যমে নির্দিষ্ট ক্ষেত্রের ইনক্যুরেশনের জন্য আলাদা ব্যবস্থা করা হবে, চালু ইনক্যুরেশন কেন্দ্রগুলির পরিকাঠামো আরও উন্নত করা হবে আর স্টার্ট আপ’কে ‘প্রারম্ভিক মূলধন’ও দেওয়া হবে।
উদ্ভাবনের ক্ষেত্রে আমরা একটি জাতীয় পর্যায়ের পুরস্কার দেওয়ার কথা ভাবছি।
ইতিমধ্যেই ৩৫টি নতুন ইনকিউরেশন সেন্টার গড়ে তোলার কাজ শুরু হয়েছে।
সরকারি-বেসরকারি অংশীদারিত্বের মডেল আরও ৩৫টি ইনকিউবেশন সেন্টার গড়ে উঠেছে।
৩১টি সরকারি সেন্টার অফ ইনোভেশন, ১৩টি স্টার্ট আপ সেন্টার আর ১৮টি টেকনোলজি বিজনেস ইনকিউরেটর স্থাপনের কাজ চলছে।
আপনারা একটু আগে আই আই মাদ্রাসা’কে দেখেছেন, তাঁরা যেভাবে রিসার্চ পার্ক গড়ে তুলেছেন, ১০০টিরও বেশি কোম্পানি সেখানে কাজ করছে।
আমরা এরকম আরও ৭টি পার্ক গড়ে তুলতে চাই, সেখানে ভারত ১০০ কোটি টাকা প্রাথমিক মূলধন হিসেবে বিনিয়োগ করবে।
জৈব প্রযুক্তির ক্ষেত্রেও আমরা স্বউদ্যোগকে উৎসাহিত করতে ৫টি নতুন বায়ো-ক্লাস্টার, ৫০টি নতুন বায়ো ইনক্যুরেটরস্‌, ১৫০টি নতুন টেকনোলজি ট্রান্সফার অফিস এবং ২০টি বায়ো কানেক্ট অফিস নির্মাণের সিদ্ধান্ত নিয়েছি।
স্কুলের ছাত্রছাত্রীদের উৎসাহ বাড়াতে তাদের আবিষ্কারকে স্বীকৃতি দিতে কোর প্রোগ্রাম শুরু করা হবে।
৫ লক্ষ বিদ্যালয়ের ১০ লক্ষ ছাত্রছাত্রীকে গুরুত্ব দিয়ে তাদের জন্য ১০টি বিশ্বমানের ইনক্যুরেটর সেন্টার গড়ে তোলা হবে।
এক্ষেত্রে সরকার ১০ কোটি টাকা সাহায্য দেবে।
স্টার্ট আপ-এর জন্য কোনও না কোনও নতুন অনুষ্ঠান চলতেই থাকবে।
গত ১০ সেপ্টেম্বর আমেরিকায় গিয়েছিলাম, এখানে শুক্লাজী বসে আছেন, তিনি এবং আরও অনেক বন্ধুও সঙ্গে ছিলেন।
ভারতের ৪০ জন স্টার্ট আপ স্বউদ্যোগীকেও সঙ্গে নিয়ে গিয়ে সেখানে যৌথ অনুষ্ঠান করেছিলাম।
সেই অনুষ্ঠান এতটাই উৎসাহব্যঞ্জক ছিল যে আমি আগ্রহ সব দেখেছি।
ভারতেও আমরা স্টার্ট আপ অতিথিকে পরম্পরাগতভাবে নিজের পায়ে দাঁড় করাতে চাই।
এতে সরকারের যতটা সাহায্য করা সম্ভব, করবে, যাতে আমাদের নতুন প্রজন্মের মানুষেরা সর্ববিনাশের সামনেও নতুন স্বপ্ন দেখার সাহস ও প্রেরণা পান।
নিয়মিতভাবে এসব করতে থাকলে এরও একটা নেটওয়ার্ক গড়ে উঠবে যা ভারতের প্রতিভাকে দেশ ও বিশ্ব মানবতার স্বার্থে নতুন কিছু করার শক্তি ও প্রেরণা জোগাবে।
আপনাদের সকলকে অনেক অনেক শুভেচ্ছা।
বিশ্বের নানা প্রান্ত থেকে যাঁরা এসেছেন সকলকে আমার আন্তরিক কৃতজ্ঞতা জানাই।
আপনারা এসে আমাদের সাহস বাড়িয়ে দিয়েছেন, ভারত দ্রুতগতিতে এগিয়ে চলেছে, আরও দ্রতগতিতে এগিয়ে যাবে, এতে আপনাদের সকলের গুরুত্বপূর্ণ অবদান যুক্ত হবে।
অনেক অনেক শুভেচ্ছা, অনেক অনেক ধন্যবাদ।
PG/SB/SB
