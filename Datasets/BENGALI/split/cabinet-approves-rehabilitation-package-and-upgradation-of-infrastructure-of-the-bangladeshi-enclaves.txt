ভারত ও বাংলাদেশের মধ্যে ছিটমহল বিনিময়ের পরবর্তী পর্যায়ে বাংলাদেশী ছিটমহল এবং কুচবিহার জেলার পরিকাঠামো উন্নয়নের বিষয়টি অনুমোদিত হয়েছে কেন্দ্রীয় মন্ত্রিসভার বৈঠকে।প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত মন্ত্রিসভার এই বৈঠকে ছিটমহলের পুনর্বাসন সংক্রান্ত প্যাকেজের বিষয়টিতেও অনুমোদন দেওয়া হয়েছে।
পরিকাঠামোর উন্নয়ন ও প্রসার এবং পুনর্বাসন খাতে ব্যয় হবে ১০০৫ কোটি ৯৯ লক্ষ টাকার মতো।এর মধ্যে কুচবিহার জেলা এবং বাংলাদেশী ছিটমহলগুলির পরিকাঠামো গড়ে তুলতে ব্যয় ধরা হয়েছে ৮৯৮ কোটি ৫০ লক্ষ টাকা।এছাড়া, ১০৭ কোটি ৪৯ লক্ষ টাকা ব্যয়ের সংস্থান রাখা হয়েছে ছিটমহলগুলির পুনর্বাসন সংক্রান্ত প্রকল্পে।তবে, বাংলাদেশী ছিটমহলগুলি থেকে কতগুলি পরিবার ভারতে প্রত্যাবর্তন করবে তার ওপরই পুনর্বাসনের মোট ব্যয়ভারের মাত্রা নির্ভর করবে।
৩-৫ বছরের সময়সীমার মধ্যে পরিকাঠামো ও পুনর্বাসনের কাজ রূপায়িত হবে রাজ্য সরকার বা অনুমোদিত কোনও এজেন্সির মাধ্যমে।এজন্য রাজ্য সরকারকে অনুদান হিসেবে আর্থিক মঞ্জুরি দেবে কেন্দ্রীয় স্বরাষ্ট্র মন্ত্রক।
উল্লেখ্য, বাংলাদেশী ছিটমহল এবং কুচবিহার জেলার জন্য পরিকাঠামো ও পুনর্বাসন সংক্রান্ত দুটি প্রস্তাব পাঠানো হয়েছিল পশ্চিমবঙ্গ সরকারের পক্ষ থেকে।
PG/SKD/SB
