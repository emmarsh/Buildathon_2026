মঞ্চে উপস্থিত সকল মাননীয় ব্যক্তিবর্গ এবং বিপুল সংখ্যায় আগত প্রিয় ভাই ও বোনেরা,
আপনাদের উৎসাহ দেখে বুঝতে পারছি যে এই সেতু আপনাদের জন্য কতো গুরুত্বপূর্ণ।
এই সেতু কেবল যাতায়াত ব্যবস্থা নয়, সেতুর দু-প্রান্তের মানুষের আর্থিক জীবনেও অনেক পরিবর্তন আনতে পারে।
মা গঙ্গা উত্তর বিহার ও দক্ষিণ বিহারকে জুড়ে রেখেছেন।
নাগরিকদের জুড়ে রাখার জন্য ব্যবস্থা চাই।
এখন আপনারা কল্পনা করতে পারেন, যখন নীতিশজী রেলমন্ত্রী ছিলেন, অটল বিহারী বাজেপেয়ী মহোদয় প্রধানমন্ত্রী ছিলেন, তখনকার স্বপ্ন এতো বছর পর আজ বাস্তবায়িত হচ্ছে।
গত দশ বছরে একে অবহেলা না করা হলে, রুটিন বাজেটের অংশ থেকেও যদি কাজটাকে এগিয়ে নিয়ে যাওয়া হতো, তা হলেও পাঁচ-সাত বছর আগেই কাজটি সম্পূর্ণ হয়ে যেত।
৬০০ কোটি টাকার প্রকল্প বিলম্বের কারণে শেষ করতে ৩ হাজার কোটি টাকা খরচ হয়েছে।
এই টাকা জনসাধারণের।
সাশ্রয় করা গেলে এই টাকা দিয়ে উন্নয়নের কাজ এগিয়ে নেওয়া যেতো।
এই সেতুর অধিকাংশ কাজ গত ১৮ মাসে হয়েছে।
এতো বছর পরও প্রায় ৩৪ শতাংশ কাজ অসম্পূর্ণ ছিল, যা এই ১৮ মাসে আমরা সম্পূর্ণ করেছি।
আমরা দীর্ঘস্থায়ী উন্নয়নে বিশ্বাসী।
ভারতকে আগামী ২৫-৩০ বছরে লাগাতার উন্নয়নের নতুন নতুন পর্যায় অতিক্রম করতে হলে পূর্ব ভারতের উন্নয়নকে অগ্রাধিকার দিতে হবে।
পূর্ব উত্তরপ্রদেশ, বিহার, পশ্চিমবঙ্গ, আসাম, ওড়িশা এবং উত্তর-পূর্ব ভারতের রাজ্যগুলির উন্নয়ন যত ত্বরান্বিত হবে গোটা ভারতের উন্নয়ন তত বেগবান হবে।
এখন ভারতের উন্নয়নের স্নায়ুকেন্দ্র হল পূর্ব ভারত।
পূর্ব ভারতকে এগিয়ে নিয়ে যেতে কোনও সংক্ষিপ্ত পথ বেছে নিলে চলবে না।
এতদিন আমরা কেবল তৎকালীন সমস্যার সমাধান করে গেছি।
এখন দেশকে উন্নয়নের পথে এগিয়ে নিয়ে যেতে তৎকালীন সমস্যা সমাধানের পাশাপাশি সুদূরপ্রসারী ব্যবস্থাও গড়ে তুলতে হবে।
সেজন্য আমরা পরিকাঠামো উন্নয়নকে অগ্রাধিকার দিয়েছি।
রেলপথ এবং সড়কপথের পরিকাঠামো উন্নয়ন যত দ্রুত হবে, ভবিষ্যৎ উন্নয়নের পথ তত প্রশস্ত হবে।
সেজন্য বিগত সরকার শেষ পাঁচ বছরে বিহার রেলপথ উন্নয়নে যত টাকা খরচ করেছে, বর্তমান সরকার দেড় বছরেই তার আড়াই গুণ খরচ করেছে।
কেন?
আমি মনে করি, ভারতের ভাগ্য বদলাতে হলে আগে বিহারের ভাগ্য বদলাতে হবে, কেন্দ্র ও রাজ্য মিলেমিশে কাজ করতে হবে।
সেজন্য আমরা উত্তর ও দক্ষিণ বিহারকে যুক্ত করে এমন পরিকাঠামো উন্নয়নের কাজকে অগ্রাধিকার দিয়ে শেষ করেছি, তার উদ্বোধনের পাশাপাশি আজ এমনই আরও তিনটি প্রকল্পের ভিত্তিপ্রস্তরও স্থাপন করা হচ্ছে।
এখন আপনারা দেখুন, নদীর দু’ধারের ডবল লাইন রেলপথ পাতা ছিল।
কিন্তু সেঁতুতে ডবল লাইন পাতা না থাকায় দু’পাশের ডবল লাইন কোনও কাজে লাগেনি।
এখন এই কাজটি আমরা হাতে নিয়েছি, আর আমার বিশ্বাস আমরা নির্দিষ্ট সময়সীমার মধ্যে এটিও সম্পূর্ণ করব আর এই এলাকার উন্নয়নে গতি আসবে।
আমার বিহারের নব-যুবক ভাই ও বোনেরা, সম্প্রতি আপনারা বিহারের মাটিতে দুটি লোকোমোটিভ কারখানা উপহার পেয়েছেন।
২০০৬-০৭ থেকে এই কারখানাগুলি নিয়ে ফাইল চালু হয়েছিল।
অনেকের ভাষণে এগুলি নিয়ে কথা শোনা গেছে, কিন্তু বাস্তবে পরিণত হয়নি।
কেউ দরপত্র হাঁকছিলেন না।
আমরা এসে রপ্তানির লক্ষ্য ধার্য করি, দেশের প্রয়োজন হিসেব করে অর্ডার প্লেস করার সিদ্ধান্ত নিই।
এসব দেখে বিশ্বের বড় বড় কোম্পানি দরপত্র হাঁকে।
এই দুটি কারখানায় এখন প্রায় ৪০ হাজার কোটি টাকার প্রত্যক্ষ বিদেশি বিনিয়োগ হতে পারে।
এই প্রক্রিয়া গত দেড় বছরে সম্পন্ন হয়েছে।
আমরা বিহারের উন্নয়নকে অগ্রাধিকার দিয়েছি।
ভাই ও বোনেরা, আজকের যুগে গ্যাস পাইপলাইনও ততটাই গুরুত্বপূর্ণ।
আমরা গ্যাস কানেক্টিভিটি বাড়ালে, পাইপলাইনের খরচও বাড়বে, তা সত্ত্বেও আমরা বিহারে গ্যাসে কানেক্টিভিটির কাজ দ্রুত সম্পন্ন করার চেষ্টা করছি।
আমার বিহারের প্রিয় ভাই ও বোনেরা, আপনারা হয়তো লক্ষ্য করেছেন যে এবারের বাজেটে আমরা অধিক সংখ্যক দরিদ্র পরিবারে রান্নার গ্যাস সংযুক্তির জন্য বিরাট বরাদ্দ রেখেছি।
আমি জানি এটা অত্যন্ত কঠিন কাজ, তবুও আগামী তিন বছরে দারিদ্রসীমার নিচে বসবাসকারী ৫ কোটি পরিবারে কাঠকয়লার উনুনের পরিবর্তে রান্নার গ্যাস সংযুক্তিকরণের মাধ্যমে আমি সেই মা ও বোনেদের, তাদের সন্তানদের ধোঁয়া থেকে বাঁচাতে চাই।
বৈজ্ঞানিকদের মতে একবেলা রান্না করতে একজন মা-কে ৪০০টি সিগারেটের সমান বিষাক্ত ধোঁয়া শরীরে নিতে হয়।
কাজেই তাঁদের ও তাঁদের সন্তানদের স্বাস্থ্য কেমন থাকবে তা সহজেই অনুমেয়।
আমরা তাই এই মানবিক দায়ভার বহন করার সিদ্ধান্ত নিয়েছি।
আমার প্রিয় ভাই ও বোনেরা, স্বাধীনতার পর প্রায় সাত দশক সম্পূর্ণ হতে চলেছে এখনও দেশের ১৮ হাজার গ্রামে একটি বিদ্যুতের খুঁটিও পোতা হয়নি।
বিদ্যুৎ আজকাল আর সৌখিনতা নয়, বিদ্যুৎ এখন আমাদের জীবনে সাধারণ প্রয়োজনীয়তা।
এই তথ্য জানার পরই আমি সংশ্লিষ্ট আধিকারিকদের বলি যে এটা চলতে পারে না।
আমি চাই আগামী এক হাজার দিনের মধ্যে এই ১৮ হাজার গ্রামে বিদ্যুৎ সংযোগ পৌঁছাক।
আর তাঁরা কাজ শুরু করে দেন।
আপনারা শুনলে খুশি হবেন যে, ঐ এক হাজারের মধ্যে ২০০ দিনও পেরোয়নি।
ইতিমধ্যেই ছ’হাজারেরও বেশি গ্রামে বিদ্যুৎ পৌঁছে গেছে।
এই তথ্য আমি আজই পেয়েছি।
সর্বাধিক লাভবান হয়েছে উত্তরপ্রদেশ এবং বিহারের গ্রামগুলি।
এজন্য আমি নীতিশজির কাছে কৃতজ্ঞ।
আমার এই স্বপ্ন সাকার করতে রাজ্য সরকারের কাছে থেকে পূর্ণ সহযোগিতা পেয়েছি।
আমার মনে হয় যে গতিতে কাজ চলছে, ভারতের মধ্যে বিহারই সবার আগে ‘সকল গ্রামে বিদ্যুৎ সংযোগ’-এর গৌরবে গৌরবান্বিত হতে চলেছে।
আমার প্রিয় ভাই ও বোনেরা, বিদ্যুৎ, সড়ক পথ, রেলপথ, পানীয় জল সরবরাহের মতো সাধারণ মানুষের প্রয়োজনীয়তাকে আমরা অগ্রাধিকার দিয়েছি।
বিহারের যুবশক্তি গোটা ভারতের নানা প্রান্তে পড়াশোনা ও রুজি-রোজগারের খাতিরে নিয়মিত যাওয়া-আসা করে।
কিন্তু দীর্ঘ সফরে রেলের কামরায় আসন সংরক্ষণের সীমা রয়েছে।
এবার আমাদের রেলমন্ত্রী সুরেশ প্রভু মহোদয় একটি গুরুত্বপূর্ণ সিদ্ধান্ত নিয়েছেন।
এতে বিহারের যুবশক্তি উপকৃত হবেন।
প্রতিটি দূরপাল্লার ট্রেনে দুই থেকে চারটি দীনদয়াল কামরা যুক্ত করা হবে যাতে শেষ মুহূর্তে পৌঁছলেও বিনা সংরক্ষণে যাত্রা করা সম্ভব হবে।
আমার প্রিয় ভাই ও বোনেরা, আমাদের দেশে এখন নব্য মধ্যবিত্ত মানুষের সংখ্যা বৃদ্ধি পাচ্ছে।
তাঁরা আগের থেকে সামান্য ‘প্লাস’ সুবিধা চান।
আমরা তাঁদের কথা ভেবে এক ধরনের ‘হামসফর ট্রেন’ চালু করছি।
সেগুলির প্রত্যেকটাই তৃতীয় শ্রেণীর বাতানুকূল ট্রেন।
মধ্যবিত্ত, নিম্ন মধ্যবিত্তরাও ঐ দ্রুতগামী ট্রেনগুলিতে সফরের আনন্দ নিতে পারবেন।
আমার প্রিয় ভাই ও বোনেরা, আমাদের দেশের রেল যোগাযোগ ব্যবস্থা অত্যন্ত পুরনো।
কিন্তু রেলপথকে পুরনো থাকতে দিলে ঐ রেলপথই আমাদের বোঝা হয়ে দাঁড়াবে।
রেলের গতি বৃদ্ধি করতে এর নবীকরণ হওয়া উচিত।
সেজন্য আমাদের রেলমন্ত্রী সুরেশ প্রভু অনেক নতুন নতুন উদ্ভাবক চিন্তাভাবনা আমদানি করেন, অসংখ্য বিশেষজ্ঞের পরামর্শ নেন।
তিনি বিদেশ থেকে প্রত্যক্ষ বিনিয়োগ আনার অভিযানেও সফল।
আমার দৃঢ় বিশ্বাস অদূর ভবিষ্যতেই গোটা রেলের কায়াকল্প হয়ে যাবে, নবীকরণ সম্পন্ন হবে।
পরিকাঠামো উন্নয়ন থেকে শুরু করে গতি বৃদ্ধি, যাত্রী পরিষেবায় উৎকর্ষ, রেল স্টেশনগুলির পরিষেবা উন্নয়ন, যাত্রীদের অভিযোগের শুনানি, ডিজিটাল প্রযুক্তির মাধ্যমে মোবাইল ফোনের দ্বারা পরিষেবা প্রদান, এমনই অনেক বিষয়কে সংহত করে রেলের আধুনিকীকরণ প্রক্রিয়া দ্রুতগতিতে এগোচ্ছে।
এবার তিনি ঘন্টায় ১৩০ কিলোমিটার বেগে ‘তেজস’ নামক এক একটি ট্রেন চালানোর জন্য উঠে পড়ে লেগেছেন।
আমাদের দেশের রেলগাড়িগুলির গতি অত্যন্ত কম।
এত বড় দেশ, এই টুকুর টুকুর করে চলতে থাকা রেলগাড়ি দিয়ে আর চলবে না।
সেজন্যই এই নতুন প্রয়োগ ‘তেজস’।
পরীক্ষামূলকভাবে এই ট্রেন চালিয়ে আমরা ভবিষ্যতে এ ধরনের ট্রেন বাড়ানো যায় কিনা তা যাচাই করে দেখতে চাই।
আমি দেশবাসীকে আশ্বস্ত করতে চাই, রেলকে আমরা কেবল যাতায়াতের মাধ্যম হিসেবে দেখছি না, একে আমরা ভারতের অর্থনীতিকে জঙ্গম করার মতো গতিশীল মাধ্যম হিসেবে দেখছি।
সেজন্যই এই গতি বৃদ্ধির পরিকল্পনা।
আশা করি আমাদের সকল প্রচেষ্টার ফল অদূর ভবিষ্যতেই ইতিবাচক পরিণাম এনে দেবে।
আজ যে তিনটি নতুন প্রকল্প শুরু হল, আমার মতে এটি পাটনার জন্য বড় উপহার।
আজই ট্রেন চলা শুরু হয়ে গেছে।
মুঙ্গের হোক কিংবা মোকামা, এই ট্রেন তিনটি গোটা বিহারকে যুক্ত করার একটি মাধ্যম।
এতে বিহারের প্রতিটি মানুষ উপকৃত হবেন।
সেজন্য আমি বিহারের জনগণকে লক্ষ লক্ষ শুভেচ্ছা জানাই।
অনেক অনেক ধন্যবাদ জানাই।
রেল মন্ত্রকের প্রতি আমার কৃতজ্ঞতা জানাই।
ধন্যবাদ।
PG/SB/SB/DM/
