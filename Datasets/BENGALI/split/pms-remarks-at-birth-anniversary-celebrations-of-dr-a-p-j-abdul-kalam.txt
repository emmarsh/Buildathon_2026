প্রধানমন্ত্রী শ্রী নরেন্দ্র মোদী আজ প্রাক্তন রাষ্ট্রপতি ডঃ এ পি জে আব্দুল কালামকে ‘রাষ্ট্রপতি’র আগে ‘রাষ্ট্ররত্ন’ হিসাবে বর্ণনা করেছেন।
নতুনদিল্লির ডি আর ডি ও ভবনে আয়োজিত ডঃ কালামের জন্মবার্ষিকী উদযাপন অনুষ্ঠানে তিনি আজ বক্তব্য রাখছিলেন।
প্রধানমন্ত্রী বলেন, ভবিষ্যৎ প্রজন্মকে অনুপ্রাণিত করতে রামেশ্বরমে ডঃ কালামের স্মৃতিতে একটি স্মারক নির্মাণ করা হবে।
তিনি বলেন, যেখানে অধিকাংশ মানুষ জীবনে সুযোগের অপেক্ষা করেন সেখানে ডঃ কালাম সর্বদাই নতুন চ্যালেঞ্জ মোকাবিলার সুযোগ খুঁজতেন।
গুজরাটের কচ্ছ-এ ভয়াবহ ভূমিকম্পের পর ঐ অঞ্চলের পুনর্গঠনে ডঃ কালামের সঙ্গে একযোগে তাঁর কাজের স্মৃতিচারণ করেন প্রধানমন্ত্রী।
একজন শিক্ষক হিসাবেই তাঁকে মানুষ মনে রাখুক ডঃ কালাম এমনটাই চাইতেন বলে উল্লেখ করে প্রধানমন্ত্রী বলেন, প্রাক্তন রাষ্ট্রপতি ভবিষ্যৎ প্রজন্মকে লালন-পালন করার গুরুত্ব বিষয়ে সম্পূর্ণ সচেতন ছিলেন।
ভারতে কিভাবে উদ্ভাবনী চিন্তাকে উৎসাহিত করা যাবে ডঃ কালামের জন্মবার্ষিকীতে আমাদের তা ভেবে দেখা দরকার বলে প্রধানমন্ত্রী মন্তব্য করেন।
প্রধানমন্ত্রী তাঁর ভাষণে সাইবার নিরাপত্তা, সকলের জন্য আবাসন, নদী সংযোগ প্রকল্প, কৃষি উৎপাদন বৃদ্ধি, সমুদ্রভিত্তিক অর্থনীতি এবং নিখুঁত উৎপাদন প্রক্রিয়ার মতো বিভিন্ন গুরুত্বপূর্ণ ক্ষেত্রে উদ্ভাবনের প্রয়োজনীয়তার ওপর জোর দেন।
তিনি বলেন, ডঃ কালাম যে কেবলমাত্র অত্যন্ত বিনম্রভাবে জীবন শুরু করে ভারতের সর্বোচ্চ পদে উঠেছিলেন তাই নয়, খুব ছোট অবস্থা থেকে বিরাট প্রতিষ্ঠান স্থাপন করে গেছেন।
তাঁর জীবন থেকে আমাদের সকলের অনুপ্রেরণা নিতে হবে বলে শ্রী মোদী বলেন।
এর আগে প্রধানমন্ত্রী ডি আর ডি ও ভবনে ডঃ এ পি জে আব্দুল কালামের একটি আবক্ষ মূর্তির আবরণ উন্মোচন করেন।
ডঃ কালামের জীবন নিয়ে একটি আলোকচিত্র প্রদর্শনীরও তিনি উদ্বোধন করেন এবং তা ঘুরে দেখেন।
শ্রী মোদী ডঃ কালামের ওপর একটি স্মারক ডাকটিকিটও প্রকাশ করেন।
কেন্দ্রীয় মন্ত্রী শ্রী এম ভেঙ্কাইয়া নাইডু, শ্রী মনোহর পরিক্কর ও শ্রী রবিশঙ্কর প্রসাদ এই অনুষ্ঠানে উপস্থিত ছিলেন।
PG/PB/DM/S
