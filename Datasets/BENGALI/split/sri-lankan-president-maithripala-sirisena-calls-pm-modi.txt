শ্রীলঙ্কার রাষ্ট্রপতি শ্রী মৈত্রিপালা সিরিসেনা আজ (১৭ অক্টোবর, ২০১৮) প্রধানমন্ত্রী শ্রী নরেন্দ্র মোদীর সঙ্গে টেলিফোনে কথা বলেন।
সংবাদমাধ্যমের একাংশে তাঁকে এবং শ্রীলঙ্কার প্রাক্তন প্রতিরক্ষা সচিবকে ভারতের হত্যার ছক রয়েছে বলে যে খবর প্রকাশিত হয়েছে, তা তিনি খারিজ করে দেন।
তিনি বলেন, এই ধরণের খবর সম্পূর্ণ ভিত্তিহীন এবং দু’দেশের মধ্যে মৈত্রীর সম্পর্ক বিঘ্নিত ও ভুল বোঝাবুঝির সৃষ্টি করাই এর উদ্দেশ্য।
শ্রীলঙ্কার রাষ্ট্রপতি জানান, সে দেশের প্রধানমন্ত্রী ব্যক্তিগতভাবে জরুরি ভিত্তিতে এ ব্যাপারে পদক্ষেপ গ্রহণ করেছেন এবং শ্রীলঙ্কা সরকার জনসমক্ষে এই ধরণের তথ্য খারিজ করে দিয়েছে।
এ ব্যাপারে শ্রীলঙ্কায় ভারতীয় হাইকমিশনারের সঙ্গেও তাঁর কথা হয়েছে বলে সিরিসেনা জানান।
শ্রীলঙ্কার রাষ্ট্রপতি আরও বলেন, প্রধানমন্ত্রী শ্রী নরেন্দ্র মোদীকে তিনি ব্যক্তিগত বন্ধুর মতোই শ্রীলঙ্কার প্রকৃত বন্ধু হিসেবে মনে করেন।
ভারত ও শ্রীলঙ্কার মধ্যে পারস্পরিক সুবিধাজনক সম্পর্কের উল্লেখ করে তিনি বলেন, ভবিষ্যতে এই সম্পর্ক আরও জোরদার করতে প্রধানমন্ত্রী মোদীর সঙ্গে তিনি হাত মিলিয়ে কাজ করবেন।
শ্রীলঙ্কা সরকার জরুরি ভিত্তিতে এই ধরণের পরিস্থিতি মোকাবিলার উদ্যোগ নেওয়ায় এবং জনসমক্ষে এই ধরণের ভুল প্রচারের বিষয়টি খারিজ করে দেওয়ায় প্রধানমন্ত্রী মোদী তাঁর প্রশংসা করেন।
‘প্রতিবেশীই প্রথম’ – ভারতের এই নীতির উল্লেখ করে শ্রীলঙ্কার রাষ্ট্রপতি সিরিসেনা বলেন, ভারতের সঙ্গে ভবিষ্যতেও সার্বিক সহযোগিতার সম্পর্ক অব্যাহত রাখায় তিনি বিশেষভাবে উদ্যোগ নেবেন।
CG/SSS/DM
