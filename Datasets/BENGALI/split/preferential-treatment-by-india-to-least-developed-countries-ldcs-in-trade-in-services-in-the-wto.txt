বিশ্ব বাণিজ্য সংস্থায় (ডব্লু টি ও) পরিসেবা বাণিজ্য সংক্রান্ত বিষয়ে সর্বাপেক্ষা কম উন্নত দেশ(এল ডি সি)-গুলিকে ভারত কর্তৃক বিশেষ সুবিধা প্রদানের জন্য বিজ্ঞপ্তি জারি করতে অনুমতি দিয়েছে কেন্দ্রীয় মন্ত্রিসভা ।
আজ প্রধানমন্ত্রী শ্রী নরেন্দ্র মোদির পৌরহিত্যে মন্ত্রীসভার বৈঠকে এই সিদ্ধান্ত নেওয়া হয়।
যেসব প্রেক্ষিতে পরিসেবা বাণিজ্য ক্ষেত্রে বিশেষ সুবিধা প্রদানের জন্য বিজ্ঞপ্তি জারি করার প্রস্তাব মন্ত্রীসভা অনুমোদন করেছে, তার মধ্যে রয়েছে বাজারে যোগ দেওয়া সংক্রান্ত গ্যাটস্ (জি এ টি এস) চুক্তির ১৬তম ধারা ।
এছাড়া প্রযুক্তিগত সহায়তা এবং সামর্থ্য তৈরি করার ক্ষেত্রে এবং ভারতে বাণিজ্য ও চাকরির ভিসার জন্য এলডিসি দেশের নাগরিকদের ভিসার ফি ছাড় দেওয়ার ক্ষেত্রেও বিশেষ সুবিধার জন্য বিজ্ঞপ্তি জারি করতে মন্ত্রিসভা অনুমতি দিয়েছে।
ভারতের পক্ষ থেকে যেদিন বিজ্ঞপ্তি জারি করা হবে, সেদিন থেকে ১৫ বছর পর্যন্ত এই বিশেষ সুবিধাবলী বলবৎ থাকবে।
পরিসেবা বাণিজ্য ক্ষেত্রে এলডিসি-গুলিকে এই ধরণের উদার প্রস্তাব দেওয়ায় সেদেশগুলির সৌহার্দ্য ভারতের পক্ষে যাবে।
ইতিমধ্যেই ভারতের পক্ষ থেকে এলডিসি-গুলিকে পণ্য বাণিজ্যের ক্ষেত্রে শুল্ক মুক্ত মাশুল এর সুবিধা বা ‘ডিউটি ফ্রি ট্যারিফ প্রেফারেন্স’ (ডি এফ টি এফ) প্রকল্পে উদার প্রস্তাব দেওয়া হয়েছে ।
একইভাবে পরিসেবা বাণিজ্যের ক্ষেত্রে সমমাত্রায় উদার প্রস্তাব অনুমোদন করায় এলডিসি-গুলির সমস্যা নিরসনে ভারতের নেতৃত্বদানের বিষয়টি সংরক্ষিত ও সংহত করবে | এছাড়াও, ডব্লু টি ও-র দোহা রাউন্ড বৈঠকের পর উদ্ভুত পরিস্থিতিতে এলডিসি-গুলিকে পরিসেবা বাণিজ্যের ক্ষেত্রে ভারত কর্তৃক উদারনৈতিক সুবিধা প্রদান জরুরী হয়ে পড়ে।
এল ডি সি-গুলিকে পরিসেবা বাণিজ্যে বিশেষ সুবিধা প্রদানের জন্য ভিসা ফি-তে ছাড় বাবদ ৬.৫ কোটি টাকা এবং কারিগরী ও অন্যান্য বিষয়ে প্রশিক্ষণ ও পরামর্শদান এর জন্য ২.৫ কোটি থেকে ৩ কোটি টাকা প্রতি বছর খরচ হবে।
SC/JC/DSC/AGT
