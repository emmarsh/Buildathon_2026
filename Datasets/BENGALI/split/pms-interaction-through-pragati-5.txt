প্রধানমন্ত্রী শ্রী নরেন্দ্র মোদী বুধবার সক্রিয়তা-প্রবণ সুশাসন ও সময়ানুগ রূপায়ণের তথ্য প্রযুক্তি ভিত্তিক বহুপাক্ষিক মঞ্চ প্রগতির মাধ্যমে তাঁর ষষ্ঠ আলাপচারিতামূলক বৈঠকে পৌরোহিত্য করেন।
এই পর্যালোচনাকালে প্রধানমন্ত্রী বিশেষ করে দেশের ১৭টি রাজ্যে সৌরশক্তি পার্ক গড়ার কাজ কতটা এগিয়েছে তা পর্যালোচনা করেন।
তিনি সৌরশক্তি প্রকল্পগুলির দ্রুত রূপায়ণের অনুকূল কাঠামোগত নীতি ব্যবস্থা গড়ে তোলার জন্য রাজ্যগুলিকে অনুরোধ করেন।
প্রধানমন্ত্রী পেটেন্ট ও টেডমার্ক সংক্রান্ত আবেদনের নিষ্পত্তির ক্ষেত্রে অনর্থক বিলম্বের ব্যাপারে উদ্বেগ প্রকাশ করেন এবং এইসব প্রক্রিয়াকে আন্তর্জাতিক মানের সঙ্গে সামঞ্জস্য রেখে যুক্তিসংগত সময়সীমা বেধে দিতে নির্দেশ দেন।
তিনি এই সঙ্গে পেটেন্টের জন্য আবেদনপত্র পেশ করার ব্যবস্থা ঢেলে সাজার এবং এব্যাপারে আবেদনপত্রের সংখ্যা কমাতেও বলেন।
প্রধানমন্ত্রী রেল, মেট্রোরেল, কয়লা ও আকরিক লোহার খনন, সড়ক, শক্তি, বিভিন্ন রাজ্যে ছড়িয়ে থাকা অসামরিক বিমান পরিবহণ সহ বিভন্ন গুরুত্বপূর্ণ পরিকাঠামো ক্ষেত্রে পরিকাঠামোগুলির অগ্রগতির কাজও পর্যালোচনা করে দেখেন।
উত্তরপ্রদেশের মুখ্যমন্ত্রী অনুরোধে প্রধানমন্ত্রী লক্ষ্ণৌ মেট্রোরেল প্রকল্পের অগ্রগতি খতিয়ে দেখেন এবং এই প্রকল্পটি ‘প্রগতি’র আওতায় পর্যালোচনায় আসার পর নানা ক্ষেত্রে ছাড়পত্র চটপট মেলায় সন্তোষপ্রকাশ করেন।
প্রধানমন্ত্রী এই সঙ্গেই ওড়িশার খুরদা ও বোলাঙ্গিরের মধ্যে নতুন ব্রডগেজ রেল যোগাযোগ প্রকল্পের কাজের অগ্রগতিও ওড়িশা সরকারের অনুরোধে খতিয়ে দেখেন।
শ্রী নরেন্দ্র মোদী সিকিমের প্যাকিয়ং বিমানবন্দরের নির্মাণ কাজের অগ্রগতি খতিয়ে দেখেন এবং ওই রাজ্যে পর্যটন উন্নয়ন ও যোগাযোগ ব্যবস্থার উন্নতিতে এই প্রকল্প অত্যন্ত গুরুত্বপূর্ণ বলে বর্ণনা করে সিকিমকে এই প্রকল্পটি নির্দিষ্ট সময়ের মধ্যে রূপায়ণ করার জন্য অতিসক্রিয়তা প্রদর্শনের অনুরোধ জানান।
অন্যান্য প্রকল্পের মধ্যে মুম্বাই মেট্রো প্রকল্পের তৃতীয় রেলপথ (কোলাবা থেকে বান্দ্রা হয়ে এস ই ই পি জেড পর্যন্ত) এবং পূর্বাঞ্চলীয় রাজ্যগুলির গুরুত্বপূর্ণ কয়লা, লৌহ খনি প্রকল্পগুলির অগ্রগতির কাজ খতিয়ে দেখেন।
প্রধানমন্ত্রী এরই পাশাপাশি আফগানিস্তানের সংসদভবন ও সালমা ড্যাম নির্মাণ সংক্রান্ত ভারতীয় প্রকল্পগুলির অগ্রগতির কাজও খতিয়ে দেখেন।
তিনি সংশ্লিষ্ট দফতরগুলিকে সার্কভুক্ত দেশগুলিতে ভারতের নানা উন্নয়নমূলক প্রকল্প রূপায়নের কাজ দ্রুতগতিতে সেরে ফেরতে নির্দেশ দেন।
প্রধানমন্ত্রী জাতীয় খাদ্য সুরক্ষা আইন ২০১৩-র রূপায়ণের অগ্রগতি, দেশে আধার কার্ড ভুক্তি প্রভৃতি পর্যালোচনা করেন এবং এই সব প্রয়াসের সুফল যাতে দ্রুত সাধারণ মানুষের কাছে পৌঁছোয় সেবিষয়ে গুরুত্ব দেন।
PG/AS/S
