পাঠানকোটে সন্ত্রাসবাদী আক্রমণের তীব্র নিন্দা জানিয়ে প্রধানমন্ত্রী শ্রী নরেন্দ্র মোদি বলেছেন, মানবতার যে সব শত্রু জাতির সাফল্য দেখতে পারে না, তারাই ভারতীয় সশস্ত্র সেনাকে ক্ষতিগ্রস্থ করার চেষ্টা করেছে| সন্ত্রাসবাদীদের পরিকল্পনাকে সফলভাবে প্রতিহত করার জন্য তিনি সশস্ত্র সেনার প্রশংসা করেন এবং এই অভিযানে যেসব জওয়ান শহীদ হয়েছেন তাঁদের প্রতি শ্রদ্ধা জানান| তিনি বলেন, জওয়ানদের এবং নিরাপত্তা বাহিনিগুলির জন্য তিনি গর্বিত| প্রধানমন্ত্রী বলেন, এইসব শত্রুর বিরুদ্ধে সমগ্র জাতি ঐক্যবদ্ধ হয়ে দাঁড়িয়েছে এবং সেজন্যে তাদের অশুভ পরিকল্পনা কখনই সফল হবে না| প্রধানমন্ত্রী মাইসুরু’র মহারাজা কলেজ মাঠে শ্রী সুত্তুর মঠের মহামান্য জগদগুরু ড. শ্রী শিবরাত্রি রাজেন্দ্র মহাস্বামীজি’র শতবার্ষিকী উদযাপনের উদ্বোধনী অনুষ্ঠানে ভাষণ দিতে গিয়ে একথা বলেন|
এর আগে প্রধানমন্ত্রী শ্রী নরেন্দ্র মোদি মাইসুরু এলে বিমান বন্দরে তাঁকে অভ্যর্থনা জানান কর্ণাটকের রাজ্যপাল শ্রী বাজুভাই বালা ও মুখ্যমন্ত্রী শ্রী সিদ্দারামাইয়া|
প্রধানমন্ত্রী অবধূত দত্ত পীঠম পরিদর্শন করেন এবং সেখানে মহামান্য শ্রী গণপতি সচ্চিদানন্দ স্বামীজি’র সঙ্গে সাক্ষাৎ করেন| তিনি দত্ত মন্দির পরিদর্শন করেন এবং পীঠম সম্মানে ভুষিত হন| সেখানে জমায়েতে প্রধানমন্ত্রী বলেন, ভারতের ঋষি ও সাধু-সন্তরা সমাজের জন্য অনেক কাজ করেন, কিন্তু তা সম্পূর্ণরূপে প্রশংসিত হয়না| এই প্রসঙ্গে তিনি অবধূত দত্ত পীঠমের কাজকর্মের প্রশংসা করেন| কর্ণাটকের রাজ্যপাল শ্রী বাজুভাই বালাও সেখানে উপস্থিত ছিলেন|
প্রধানমন্ত্রী মাইসুরু’র মহারাজা কলেজ মাঠে শ্রী সুত্তুর মঠের মহামান্য ড. শ্রী শিবরাত্রি রাজেন্দ্র মহাস্বামীজি’র শতবর্ষ অনুষ্ঠানের উদ্বোধন করেন| অনুষ্ঠানকে স্মরণীয় করে রাখতে তিনি একটি জ্ঞান গবেষণা কেন্দ্র (নলেজ রিসার্চ সেন্টার)-এর শিলান্যাস করেন| এক বিশাল জনসভায় ভাষণ দিতে গিয়ে প্রধানমন্ত্রী বলেন যে, কয়েক শতাব্দী আগে সন্ত বাসবেশ্বর সমাজ সংস্কারের পথ দেখিয়েছিলেন| তিনি উল্লেখ করেন যে, সম্প্রতি লন্ডনে শ্রী বাসবেশ্বর’র মর্মর মূর্তির আবরণ উন্মোচন করার পরম সৌভাগ্য তাঁর হয়েছে| প্রধানমন্ত্রী বলেন যে, ভারতীয় সমাজ অনন্য ছিল, কেননা সমাজ সংস্কার করার জন্য এবং সামাজিক অশুভ শক্তির বিরুদ্ধে লড়াই করার জন্য এখানে বারবার সমাজ সংস্কারকগণ উঠে এসেছেন| তিনি বলেন যে, অষ্টাদশ ও উনবিংশ শতকের সমাজ সংস্কারের আন্দোলনই বিংশ শতকে ভারতের সফল স্বাধীনতা সংগ্রামের ভিত্তি স্থাপন করেছিল|
প্রধানমন্ত্রী বলেন যে, একবিংশ শতাব্দী হচ্ছে জ্ঞানের শতাব্দী এবং যে দেশের মূল লক্ষ্য জ্ঞান ও উদ্ভাবনার দিকে, সে দেশই এই শতাব্দীতে পৃথিবীকে পরিচালনা করবে| তিনি জগদগুরু ড. শ্রী শিবরাত্রি রাজেন্দ্র মহাস্বামীজিকে ‘জ্ঞান উৎস কেন্দ্রের’ জন্য তাঁর উদ্যোগের প্রশংসা করেন|
প্রধানমন্ত্রী সম্প্রতি প্যারিসে অনুষ্ঠিত সি.ও.পি.-২১ এর বৈঠক এবং সেখানে ভারতের নেতৃত্বে গৃহীত ‘উদ্ভাবনা মিশন’ ও ‘আন্তর্জাতিক সৌর জোট’ উদ্যোগের উল্লেখ করেন|
অনুষ্ঠানে কর্ণাটকের রাজ্যপাল শ্রী বাজুভাই বালা, কর্ণাটকের মুখ্যমন্ত্রী শ্রী সিদ্দারামাইয়া এবং কেন্দ্রীয় মন্ত্রী শ্রী অনন্ত কুমার ও শ্রী ডি.ভি.
সদানন্দ গৌড়া উপস্থিত ছিলেন|
SC/JC/AD/AGT ……
