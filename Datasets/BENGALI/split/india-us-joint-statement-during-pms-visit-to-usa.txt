1. মার্কিন যুক্তরাষ্ট্র সফরকালে প্রধানমন্ত্রীশ্রী নরেন্দ্র মোদী গত ৮ জুন এক দ্বিপাক্ষিক বৈঠকে মিলিত হন আমেরিকার প্রেসিডেন্ট মিঃ বারাক ওবামার সঙ্গে।
এটি ছিল দু’জনের মধ্যে অনুষ্ঠিত তৃতীয় বড় ধরনের দ্বিপাক্ষিক শীর্ষ বৈঠক।
স্বাধীনতা, গণতন্ত্র, সকলের জন্য মানবাধিকার, সহনশীলতা, বহুত্ববাদ, সকল নাগরিকের জন্য সমান সুযোগ-সুবিধা এবং আইনের শাসন সম্পর্কিত বিভিন্ন বিষয়ে তাঁরা পরস্পরের সঙ্গে মতবিনিময় করেন এবারের শীর্ষ বৈঠকে।
সেইসঙ্গে, এই সমস্ত ক্ষেত্রে পারস্পরিক কৌশলগত অংশীদারিত্বকে আরও নিবিড় করে তোলার পন্থা-পদ্ধতির বিষয়টিও তাঁরা খতিয়ে দেখেন।
অর্থনৈতিক অগ্রগতি ও নিরন্তর বিকাশের লক্ষ্যে এবং দেশে ও বহির্বিশ্বে শান্তি ও নিরাপত্তার বাতাবরণকে আরও সুরক্ষিত করে তোলার উদ্দেশ্যে তাঁরা পরস্পরের সঙ্গে এক গুরুত্বপূর্ণ আলোচনায় মিলিত হন।
একইসঙ্গে, অন্তর্ভুক্তিমূলক গণতান্ত্রিক শাসন ব্যবস্থাকে আরও শক্তিশালী করে তুলতে, মানবাধিকারের প্রতি শ্রদ্ধা ও সম্ভ্রম রক্ষায় এবং পারস্পরিক স্বার্থ-সংশ্লিষ্ট বিষয়গুলিতে আন্তর্জাতিক ক্ষেত্রে নেতৃত্বদান প্রসঙ্গেও গুরুত্বপূর্ণ কথাবার্তা হয় দুই নেতার মধ্যে।
2. দুই নেতার কার্যকালে ভারত ও মার্কিন যুক্তরাষ্ট্রের মধ্যে দ্বিপাক্ষিক সম্পর্কের ক্ষেত্রে যে তাৎপর্যপূর্ণ প্রসার ও অগ্রগতি লক্ষ্য করা গেছে, তাকে আন্তরিকভাবে স্বাগত জানান দুই নেতাই।
২০১৪-র সেপ্টেম্বরে প্রধানমন্ত্রী শ্রী নরেন্দ্র মোদীর মার্কিন যুক্তরাষ্ট্র সফর এবং পরের বছর জানুয়ারি মাসে মার্কিন প্রেসিডেন্ট মিঃ বারাক ওবামার ভারত সফরকালের ভিত্তিতে প্রদত্ত যৌথ বিবৃতির রূপরেখার পরিপ্রেক্ষিতে দ্বিপাক্ষিক সম্পর্কের অগ্রগতির বিষয়টি সবিস্তারে পর্যালোচনা করেন দুই নেতা।
সমৃদ্ধি ও নিরাপত্তার প্রশ্নে সহযোগিতার এই সম্পর্ক অটুট রাখার ওপর জোর দেন দু’জনেই।
জলবায়ু ও বিশুদ্ধ জ্বালানি ক্ষেত্রে ভারত-মার্কিন নেতৃত্বকে আরও এগিয়ে নিয়ে যাওয়ার প্রসঙ্গে
3. গত দু’বছরে ভারত-মার্কিন সংযোগরক্ষাকারী গোষ্ঠীর মাধ্যমে পরমাণু ক্ষেত্রে দায়বদ্ধতা সহ সংশ্লিষ্ট বিভিন্ন বিষয়ে গৃহীত পদক্ষেপগুলিকে স্বাগত জানান শ্রী মোদী এবং মিঃ ওবামা।
ভারতের পরমাণু বিদ্যুৎ নিগম লিমিটেড ও ওয়েস্টিং হাউসের ঘোষণাকেও স্বাগত জানান দুই বিশ্ব নেতা।
অসামরিক পরমাণু ক্ষেত্রে ভারত-মার্কিন সহযোগিতার এক দশক পূর্তিতে গৃহীত পদক্ষেপগুলিরও পর্যালোচনা করেন তাঁরা।
ভারতে ছ’টি এপি ১০০০ রিয়্যাক্টর সংস্থাপনের যে কাজ শুরু করেছে ওয়েস্টিং হাউস তার প্রস্তুতিপর্বের বিষয়গুলি নিয়ে আলোচনা করেন দু’জনে।
এই প্রকল্পে মার্কিন যুক্তরাষ্ট্রের আমদানি-রপ্তানি ব্যাঙ্ক এবং ভারত যে সহযোগিতার সম্পর্ক গড়ে তুলেছে তার অগ্রগতিতে সন্তোষ প্রকাশ করেন মার্কিন প্রেসিডেন্ট।
4. জলবায়ু এবং বিশুদ্ধ জ্বালানি ক্ষেত্রে পারস্পরিক স্বার্থ-সংশ্লিষ্ট বিষয়গুলিতে ভারত ও আমেরিকা একে অপরের ঘনিষ্ঠ সহযোগী।
শুধু তাই নয়, জলবায়ু পরিবর্তনের মোকাবিলায় দুটি দেশই একে অপরের সঙ্গে হাত মিলিয়ে কাজ করে চলেছে।
প্যারিস চুক্তির সম্পূর্ণ রূপায়ণে অঙ্গীকারবদ্ধ দুটি দেশই।
জলবায়ু পরিবর্তনের ঘটনায় বিশ্ব জুড়ে যে আশঙ্কা ও অস্থিরতার পরিবেশ সৃষ্টি হয়েছে তার কার্যকর মোকাবিলায় একে অপরের বিশেষ সহযোগী।
প্যারিস চুক্তিতে অংশগ্রহণের ব্যাপারে মার্কিন যুক্তরাষ্ট্র তার অঙ্গীকারের কথা দৃঢ়তার সঙ্গে পুনরায় ব্যক্ত করেছে এবং সম্ভবত এ বছরই তাতে স্বাক্ষর করতে চলেছে।
ভারতও সমানভাবে চুক্তির লক্ষ্য পূরণে নিজেকে প্রস্তুত করে তুলেছে।
দূষণ নিয়ন্ত্রণের মাত্রাকে সহনশীলতার পর্যায়ে নামিয়ে আনার ব্যাপারেও একমত হন শ্রী মোদী ও মিঃ ওবামা।
আন্তর্জাতিক বিমান পরিবহণ সূত্রে যে গ্রিন হাউস গ্যাস নির্গমনের ঘটনা ঘটে তার মোকাবিলায় আসন্ন আন্তর্জাতিক অসামরিক বিমান পরিবহণ সংগঠনের অধিবেশনে যুক্তভাবে কাজ করার সংকল্প নেন দুই নেতাই।
এছাড়াও, জি-২০ নেতৃত্বের আওতায় চিহ্নিত লক্ষ্য পূরণে সুনির্দিষ্ট পথ ও উপায় অনুসরণ করে যেতেও সম্মত হন দুই বিশ্ব নেতা।
5. জ্বালানি নিরাপত্তা, বিশুদ্ধ জ্বালানি ও জলবায়ু পরিবর্তন সম্পর্কিত একটি চুক্তি এবং গ্যাস হাইড্রেট্‌স ক্ষেত্রে সহযোগিতা সম্পর্কিত একটি মউ স্বাক্ষরের বিষয়কে স্বাগত জানান শ্রী মোদী ও মিঃ ওবামা।
6. বন্যপ্রাণী সংরক্ষণকে উন্নয়নের তালিকায় একটি অবিচ্ছেদ্য অঙ্গ রূপে অন্তর্ভুক্তির যে আহ্বান জানিয়েছেন ভারতের প্রধানমন্ত্রী, তার পরিপ্রেক্ষিতে বন্যপ্রাণী সংরক্ষণে এবং বন্যপ্রাণী পাচার রোধে সহযোগিতা প্রসার সম্পর্কিত মউ স্বাক্ষরের বিষয়টিকেও স্বাগত জানান দুই নেতা।
বিশুদ্ধ জ্বালানি কর্মসূচিতে আর্থিক সহায়তা
7. ১৭৫ গিগাওয়াট উৎপাদন ক্ষমতাসম্পন্ন পুনর্নবীকরণযোগ্য জ্বালানি উৎপাদনে একটি প্রকল্প গড়ে তোলার যে উচ্চাকাঙ্ক্ষামূলক জাতীয় লক্ষ্য স্থির করেছে ভারত সরকার তাকে সমর্থন জানাবে মার্কিন যুক্তরাষ্ট্র।
ভারতে এই প্রকল্পটিতে ১০০ গিগাওয়াটের মতো বিদ্যুৎ উৎপাদিত হবে সৌরশক্তি আহরণের মাধ্যমে।
8. আন্তর্জাতিক সৌর সমঝোতা গড়ে তোলার বিষয়টিকেও আন্তরিকভাবে স্বাগত জানায় মার্কিন যুক্তরাষ্ট্র।
ঐ দেশ মনে করে যে সৌরশক্তির আহরণ ও উন্নয়নে এক গুরুত্বপূর্ণ ভূমিকা পালন করতে পারে এই সমঝোতা।
এর সদস্যপদে অন্তর্ভুক্তির ইচ্ছাও প্রকাশ করেছেন মিঃ বারাক ওবামা।
এই লক্ষ্যে এবং আন্তর্জাতিক সৌর সমঝোতাকে আরও জোরদার করে তুলতে ভারত ও আমেরিকা এই সমঝোতার তৃতীয় উদ্যোগটির কাজ শুরু করবে যুক্তভাবে।
এ বছর সেপ্টেম্বরে ভারতে আন্তর্জাতিক সৌর সমঝোতার যে প্রতিষ্ঠা-সম্মেলনের আয়োজন করা হয়েছে তাতে অফগ্রিড ব্যবস্থায় সৌর জ্বালানির বিকাশের বিষয়টিতে জোর দেবে দুটি দেশই।
পুনর্নবীকরণযোগ্য জ্বালানির উৎস সন্ধানে বিশ্বের উন্নয়নশীল দেশগুলির মিলিত প্রচেষ্টার লক্ষ্য পূরণে ১০০ বিলিয়ন মার্কিন ডলারের মতোআর্থিক সহায়তা সংগ্রহের কাজে মার্কিন যুক্তরাষ্ট্রও সক্রিয়ভাবে অংশগ্রহণ করবে বলে ঐ দেশের পক্ষ থেকে ঘোষণা করা হয়েছে।
9. মার্কিন যুক্তরাষ্ট্র তার নিজস্ব প্রযুক্তিগত ক্ষমতা ও সহায়সম্পদকে পুনর্নবীকরণযোগ্য জ্বালানির বিকাশ ও উন্নয়নে ব্যবহার করতে আগ্রহী।
এই লক্ষ্যে পুনর্নবীকরণযোগ্য জ্বালানি উৎপাদনের লক্ষ্যে ভারতের প্রচেষ্টা ও কর্মসূচির সঙ্গে যুক্ত হতে চায় ঐ দেশ।
এই সহযোগিতার সম্পর্ক যাতে আন্তর্জাতিক সৌর সমঝোতার অন্যান্য সদস্য রাষ্ট্রগুলির কাছে অনুসরণযোগ্য একটি আদর্শ হিসেবে গড়ে উঠতে পারে সেদিকে লক্ষ্য রাখবে ভারত ও আমেরিকা দুটি দেশই।
প্রধানমন্ত্রী শ্রী মোদী এবং প্রেসিডেন্ট মিঃ ওবামার মধ্যে অনুষ্ঠিত বৈঠকে যুগ্ম সহযোগিতার যে ক্ষেত্র ও বিষয়গুলি চিহ্নিত করা হয়, তার মধ্যে রয়েছে ২০ মিলিয়ন মার্কিন ডলার বিনিয়োগে ভারত-মার্কিন বিশুদ্ধ জ্বালানি তহবিল গড়ে তোলা।
এই তহবিলে সমানভাবে অর্থ বিনিয়োগের ব্যবস্থা করবে ভারত ও আমেরিকা দুটি দেশই।
দু’দেশের এই যুক্ত প্রচেষ্টার ফলশ্রুতিতে বিশুদ্ধ ও পুনর্নবীকরণযোগ্য বিদ্যুৎ শক্তির উৎপাদন ও যোগান এবং আগামী ২০২০ সালের মধ্যে ১০ লক্ষের মতো বাড়িতে বিদ্যুৎ সংযোগ পৌঁছে দেওয়ার লক্ষ্যে ৪০০ মিলিয়ন মার্কিন ডলারের মতো আর্থিক সহায়তা তহবিল গড়ে ওঠা সম্ভব বলে দু’দেশের পক্ষ থেকে যৌথভাবে ঘোষণা করা হয়েছে।
এছাড়াও, এই দুটি দেশের ঘনিষ্ঠ সহযোগিতায় বিশুদ্ধ জ্বালানি কেন্দ্র বা অঞ্চল গড়ে তোলারও পরিকল্পনা করা হয়েছে।
গ্রামের দরিদ্র পরিবারগুলিতে বিদ্যুৎ সংযোগ পৌঁছে দেওয়ার লক্ষ্যেও একযোগে কাজ করে যাবে ভারত ও আমেরিকা – এই দুটি সহযোগী দেশ।
10.উদ্ভাবন মিশনের লক্ষ্য পূরণে প্রতিশ্রুতিবদ্ধ ভারত ও আমেরিকা।
আগামী পাঁচ বছরের মধ্যে দুটি দেশের বিশুদ্ধ জ্বালানি উৎপাদন সম্পর্কিত গবেষণা ও উন্নয়নের কাজে বিনিয়োগের পরিমাণ দ্বিগুণ করে তোলার লক্ষ্যে প্যারিসে সিওপি-২১ শীর্ষ বৈঠককালে এই উদ্যোগের সূচনা করে ভারত ও মার্কিন যুক্তরাষ্ট্র।
এই কাজকে আরও এগিয়ে নিয়ে যেতে গবেষণা ও উন্নয়ন ক্ষেত্রে পরস্পরের সঙ্গে সহযোগিতা প্রসারের সঙ্কল্প গ্রহণ করেন দুই নেতা।
এই লক্ষ্যে সরকারি-বেসরকারি মিলিত অংশগ্রহণে ৩০ মিলিয়ন মার্কিন ডলারের মতো বিনিয়োগ সহযোগিতা গড়ে তোলা হবে বলে ঘোষণা করা হয় দুই নেতার মধ্যে অনুষ্ঠিত দ্বিপাক্ষিক বৈঠকে।
অস্ত্র রোধ ও সংবরণেআন্তর্জাতিক প্রয়াস ও প্রচেষ্টাকে জোরদার করে তোলার লক্ষ্যে
11.২০১৬-তে ওয়াশিংটন ডিসি-র পরমাণু নিরাপত্তা শীর্ষ বৈঠকে সক্রিয় অংশগ্রহণ এবং বিশেষ অবদানের জন্য ভারতের প্রধানমন্ত্রীকে ধন্যবাদ জানান মার্কিন প্রেসিডেন্ট।
আগামী ২০১৮ সালে ব্যাপক ধ্বংসের কাজে সন্ত্রাসবাদীদের অস্ত্র ব্যবহার রোধে যে শীর্ষ বৈঠক আহ্বানের প্রস্তাব দিয়েছেন শ্রী নরেন্দ্র মোদী তাকেও স্বাগত জানান মিঃ বারাক ওবামা।
সন্ত্রাসবাদীরা যে সমস্ত রাসায়নিক, জৈব, পরমাণু ও বেতার অস্ত্র ব্যবহারের মাধ্যমে সন্ত্রাস বৃদ্ধি করে চলেছে তার বিরুদ্ধে একজোট হয়ে কাজ করার সঙ্কল্প গ্রহণ করে ভারত ও মার্কিন যুক্তরাষ্ট্র।
12.ব্যাপকভাবে ধ্বংসাত্মক অস্ত্রশস্ত্র ব্যবহার রোধে প্রতিশ্রুতিবদ্ধ ভারত ও আমেরিকা।
এই কারণে ক্ষেপণাস্ত্র প্রযুক্তি নিয়ন্ত্রণ সংস্থায় ভারতের দ্রুত অন্তর্ভুক্তির বিষয়ে বিশেষভাবে আশাবাদী এই দুটি দেশ।
পরমাণু সরবরাহকারী গোষ্ঠীতে (এনএসজি) যোগদানের জন্য ভারতের আবেদনকে সমর্থন ও স্বাগত জানান প্রেসিডেন্ট ওবামা।
তিনি বলেন, এই সদস্যপদ গ্রহণে ভারত এখন সর্বতোভাবে প্রস্তুত বলে তিনি মনে করেন।
এ মাসের শেষের দিকে পরমাণু সরবরাহকারী দেশগুলির মিলিত গোষ্ঠীর পূর্ণাঙ্গ সম্মেলনে ভারতের এই অন্তর্ভুক্তির আবেদনকে সমর্থন জানানোর জন্য গোষ্ঠীভুক্ত সবক’টি দেশের কাছে আবেদন জানিয়েছে মার্কিন যুক্তরাষ্ট্র।
জল, স্থল, অন্তরীক্ষ এবং সাইবার দুনিয়াকে সুরক্ষিত করে তোলার উদ্দেশ্যে
