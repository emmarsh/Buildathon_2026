শুভ সন্ধ্যা ক্যালিফোর্নিয়া,
আপনাদের উৎসাহ তাক লাগিয়ে দেওয়ার মতো।
আজ ২৭ সেপ্টেম্বর, ভারতে আজ ২৮ সেপ্টেম্বর।
২৮ সেপ্টেম্বর ভারতমাতার বীর সন্তান শহীদ ভগৎ সিং-এর জন্মজয়ন্তী।
আমি তাঁকে কোটি কোটি প্রণাম জানাই।
আমি বলবো বীর ভগৎ সিং; আপনারা সবাই হাত উপরে তুলে বলবেন – অমর রহে, অমর রহে!
বীর ভগৎ সিং …..
(অমর রহে, অমর রহে!)
বীর ভগৎ সিং …..
(অমর রহে, অমর রহে!)
বীর ভগৎ সিং …..
(অমর রহে, অমর রহে!)
আমি দু’দিন ধরে আপনাদের এলাকায় সফর করছি।
অনেকের সঙ্গে সাক্ষাতের সুযোগ পেয়েছি।
গত সেপ্টেম্বরে আমি রাষ্ট্রসঙ্ঘের শীর্ষ সম্মেলনে যোগদানের জন্য এসেছিলাম।
গত বছর ২৮ সেপ্টেম্বরে ম্যাডিসন স্কোয়ারে বিপুল সংখ্যক ভারতীয়র সঙ্গে মিলিত হওয়ার সুযোগ পেয়েছিলাম।
আজ ক্যালিফোর্নিয়ায় আপনাদের সকলের সঙ্গে মিলিত হওয়ার সৌভাগ্য হয়েছে।
এখানে আজ আমি প্রায় ২৫ বছর পর এলাম।
অনেক কিছু বদলে গেছে।
অনেক নতুন মানুষ দেখতে পাচ্ছি।
এবার ক্যালিফোর্নিয়ায় এসে ভারতের গতিমান ছবি দেখতে পাচ্ছি।
এখানে যাঁর সঙ্গেই দেখা হয়েছে, তাঁর চেহারা দ্যুতি দেখতে পাচ্ছি, দু’চোখে স্বপ্ন, আর কিছু করে দেখানোর সংকল্প।
আর সবচেয়ে বড় কথা, এদেশের নাগরিকরা ভারতীয় সমুদায়কে নিয়ে গর্বিত, এত সমাদর করেন – সেজন্য আপনাদের সকলকে অনেক অনেক শুভেচ্ছা জানাই, আপনাদের অভিনন্দন জানাই।
আজ গোটা বিশ্বে ভারতের যে একটি নতুন পরিচয় তৈরি হয়েছে, নতুন ছবি তৈরি হয়েছে, ভারত সম্পর্কে বিশ্ববাসী পুরোনো ধ্যান-ধারণা বদলাতে বাধ্য হয়েছেন, তার মূল কারণ আপনাদের আঙুলের জাদু।
কম্পিউটারের কী-বোর্ড – এ আপনাদের আঙুলের কেরামতিই বিশ্ববাসীর মনে ভারতের নতুন পরিচয় গড়ে তুলেছে।
আপনাদের এই সামর্থ্য, আপনাদের এই উদ্যম, আপনাদের উদ্ভাবনের জোরে এখানে বসে গোটা দুনিয়াকে বদলাতে বাধ্য করছেন।
আর যাঁরা এই পরিবর্তনকে অস্বীকার করবেন, যাঁরা পরিবর্তিত হতে চাইবেন না, একবিংশ শতাব্দীতে তাঁরা নিজেরাই অপ্রাসঙ্গিক হয়ে পড়বেন।
আর যখন আমার দেশবাসী, আমার দেশের নবীন প্রজন্ম, বিদেশের মাটিতে থেকে গোটা দুনিয়াকে নতুন পথ দেখান, তখন আমার মতো প্রত্যেক ভারতবাসীর আনন্দ হয়, গর্ব হয়।
ভারতের গৌরব বৃদ্ধি করতে, সম্মান বৃদ্ধি করতে গোটা বিশ্বকে ভারত সম্পর্কে নতুনভাবে দেখতে বাধ্য করার জন্য আপনারা সবাই যে পৌরুষের পরিচয় দিয়েছেন, তাকে আমি লক্ষ লক্ষ অভিনন্দন জানাই, অনেক অনেক শুভেচ্ছা।
কখনও আমাদের দেশে ‘ব্রেন ড্রেন’ কিভাবে থামানো যায়, তা নিয়ে আলাপ-আলোচনা হতো।
আরে মা ভারতী তো বহুরত্না বসুন্ধরা!
সেখানে তো একটা থেকে আরেকটা উৎকৃষ্ট মস্তিষ্কের ফসল ফলতে থাকে।
এই ‘ব্রেন ড্রেন’ যে কখনও ‘ব্রেন গেন’ হয়ে উঠতে পারে এটা কি কেউ কখনও ভেবেছেন?
আর সেজন্যই এই সমস্ত বিষয়ে আমার দৃষ্টিকোণ আলাদা।
আগে যাকে মনে করা হতো ‘ব্রেন ড্রেন’ আমি তাকে মনে করি ‘ব্রেন ডিপোজিট’।
এই ‘ডিপোজিট’ করা মেধা সুযোগের অপেক্ষায় রয়েছে।
যেদিন সুযোগ আসবে, এই মেধা মা ভারতীর কাজে লাগবে।
লাগবে কি লাগবে না? …….
(হ্যাঁ)।
লাগবে কি লাগবে না? …….
(হ্যাঁ)।
আপনারা প্রতিশ্রুতি দিচ্ছেন? …… (হ্যাঁ)
আর সেজন্যই এটা ‘ব্রেন ড্রেন’ নয়, একে আমি ‘আমানত’ বলি।
বহু মূল্যবান ‘আমানত’।
আজ আমি দেশবাসী বলবো, সেই সময় এসে গেছে, এখন সেই সুযোগ সমাগত, যখন প্রত্যেক ভারতবাসীকে নিজের শক্তির পরিচয় দিতে হবে, নিজের জ্ঞানকে কাজে লাগিয়ে লাভবান হতে হবে।
যে মাটি, যে জল, যে বাতাস, যে সংস্কার আমাদের এতদূর পৌঁছে দিয়েছে, এখন সেসব কিছু আমাদের প্রতীক্ষায়।
এই ওয়েস্ট কোস্ট, এই ক্যালিফোর্নিয়া আজ আই.টি.’র কারণে, আমাদের নবীন প্রজন্মের সাফল্যে, আমাদের গণতান্ত্রিক মূল্যবোধের ফলে, বিশ্ববাসী আমাদের সবাইকে এমন একটি বন্ধনে জড়িয়ে থাকতে দেখছে।
কিন্তু যদি ইতিহাসের দিকে তাকাই, উনবিংশ শতাব্দীতে ভারতের শিখ কৃষকরা এখানে এসে কৃষিকাজের মাধ্যমে নিজেদের প্রতিষ্ঠা করেন।
ভারতের মাটিতে যখন স্বাধীনতা সংগ্রাম চলছিল, এদেশেও ভারতের স্বাধীনতাকে ত্বরান্বিত করার জন্য ‘গদর পার্টি’ গড়ে তোলা হয়েছিল।
ভারতের স্বাধীনতা সংগ্রামে সেই আন্দোলনের আলোকবর্তিকা এবং ‘গদর পার্টি’র ভূমিকা অবিস্মরণীয়।
উনবিংশ শতাব্দীতে এখানে কর্মসংস্থানের খাতিরে আসা কৃষিকাজে লিপ্ত শিখ ভাই-বোনেরা এবং অন্য ভারতীয়রা দেশকে পরাধীনতার শৃঙ্খলমুক্ত করার জন্য যতটা ব্যগ্র ছিলেন, আজ একবিংশ শতাব্দীতে যাঁরা কর্মসংস্থানের জন্য এসেছেন, তাঁরাও তেমনই দেশের দারিদ্র দূরীকরণের জন্য ব্যগ্র রয়েছেন।
আমাদের জন্য এর থেকে বড় প্রেরণা আর কী হতে পারে!
আর এটাই বিশেষত্ব।
১৯১৪ সালে এখানকার স্ট্যানফোর্ড বিশ্ববিদ্যালয়ের প্রথম স্নাতক হয়েছিলেন শ্রী গোপাল মুখার্জী।
১৯৫৭-৬৩ সালে দিলীপ সিংহ সুদ এখানকার কংগ্রেসম্যান হিসেবে জনপ্রতিনিধি নির্বাচিত হয়ে যুক্তরাষ্ট্রের সংসদ সদস্য হয়েছিলেন।
খুব কম লোকই জানেন, ভারতের স্বাধীনতার জন্য যাঁরা আত্মাহুতি দিয়েছেন, মহাত্মা গান্ধীর আদর্শ মেনে চলা জীবন কাটিয়েছেন, দেশের গণতন্ত্র যখন বিপন্ন হয়েছে, দেশের জরুরি অবস্থা ঘোষণা করে ১৯৭৫ সালে তেমন অনেক নেতাকে জেলবন্দী করা হয়েছিল।
সেই জরুরি অবস্থার সময়ে, গণতন্ত্র প্রিয় আপামর ভারতবাসীর আন্দোলনের নেতৃত্ব দিচ্ছিলেন শ্রী জয়প্রকাশ নারায়ণ।
লোকনায়ক জয়প্রকাশ নারায়ণ।
আপনাদের মধ্যে অনেকেই জানেন না, লোকনায়ক জয়প্রকাশ নারায়ণ এই ক্যালিফোর্নিয়ায় পড়াশুনা করতে এসেছিলেন।
অর্থাৎ, ভারতের সঙ্গে শুরু থেকেই এই অঞ্চলের ঘনিষ্ঠ সম্পর্ক রয়েছে, আর সেই সম্পর্ক আজও অটুট রয়েছে।
আজ এখানে ভারতীয় সমুদায়ের মানুষ বিপুল সংখ্যায় একত্রিত হয়ে একটি নতুন বিশ্ব নির্মাণের কথা ভাবছেন, সেজন্য প্রত্যেক ভারতীয় আপনাদের জন্য গর্বিত।
আপনাদের সঙ্গে মিলিত হয়ে আমি অত্যন্ত আনন্দিত।
দিল্লিতে আমাদের সরকার গঠনের পর ১৬ মাস কেটেছে।
১৬ মাস আগে আমি একজন নবাগত’র মতোই কাজ শুরু করেছিলাম।
দিল্লির পথঘাট চিনতাম না, অন্যের সাহায্য নিয়ে সংসদে যেতে হতো।
আমার মতো একজন নতুন মানষকে ১২৫ কোটি ভারতবাসী একটি বড় দায়িত্ব সঁপে দিয়েছেন।
আপনাদের সকলের আশীর্বাদে আমি যথাযথভাবে সেই দায়িত্ব পালনের চেষ্টা করছি।
আজ গোটা বিশ্বে যেখানেই যান কেন, ভারতের প্রতি একটি আশা এবং বিশ্বাসের পরিবেশ দেখতে পাবেন।
গত ২০-২৫ বছর ধরে একটি কথা সকলের মুখে শোনা যায়, একবিংশ শতাব্দী কার?
সবাই স্বীকার করেন, একবিংশ শতাব্দী এশিয়ার শতাব্দী।
এখন সবাই বলতে শুরু করেছেন, একবিংশ শতাব্দী ভারতের শতাব্দী।
এই পরিবর্তন কেন এসেছে, এই পরিবর্তন কেমনভাবে এসেছে – (মোদী!
মোদী!
মোদী!)
এই পরিবর্তন মোদী!
মোদী!
মোদীর কারণে আসেনি।
এই পরিবর্তন এসেছে ১২৫ কোটি ভারতবাসীর সংকল্পের শক্তি থেকে।
১২৫ কোটি ভারতবাসী মনে সংকল্প নিয়েছেন, এখন ভারত আর পিছিয়ে থাকবে না।
আর যখন জনতা-জনার্দন সংকল্প গ্রহণ করে, তখন ঈশ্বরের আশীর্বাদও বর্ষিত হয়।
গোটা বিশ্ব ভারতকে প্রান্তিক নজরে দেখতো, আজ সবাই ভারতকে কেন্দ্রবিন্দু হিসেবে দেখছে।
আগে ভারত বিশ্বের সঙ্গে যুক্ত হওয়ার জন্য কঠিন পরিশ্রম করতো, প্রত্যেকে নিজের মতো করে পরিশ্রম করতেন।
কিন্তু আজ সময় এমনই বদলেছে যে, বিশ্ব আজ ভারতের সঙ্গে যুক্ত হওয়ার জন্য লালায়িত।
এই নবউদ্ভূত বিশ্বাসের পরিবেশই ভারতকে নতুন উচ্চতায় পৌঁছে দেবে।
প্রধানমন্ত্রীর দায়িত্ব গ্রহণ করার পরই আমি বলেছিলাম, কী বলেছিলাম সেটা আপনাদের মনে করাচ্ছি।
আজ প্রযুক্তির কাছে কোনও কিছুই গোপন করা সম্ভব নয়।
কোনও কিছুই দূরে থাকে না, কোনও খবর অপেক্ষা করে না, তৎক্ষণাৎ আপনার মোবাইল ফোনে খবর চলে আসে।
আপনাদের এই সাফল্য, আপনাদের কাছে ভারতের খুঁটিনাটি খবর পৌঁছে দেয়।
যখন আপনারা স্টেডিয়ামে বসে ক্রিকেট ম্যাচ দেখেন, তখন ঘাড় ঘুরিয়ে দেখতে হয় বল কোথায় গেছে, ফিল্ডাররা কী করছেন, উইকেট কিপার কী করছেন, আম্পায়ার কী করছেন।
কিন্তু ঘরে বসে টিভি দেখলে ঘাড় ঘোরাতে হয় না।
প্রযুক্তি আপনাদের সামনে সব কিছু তুলে ধরে।
সেজন্যই ভারতে থেকে যাঁরা ভারতকে দেখেন, তাঁদের থেকে অনেক সুক্ষ্মভাবে আপনারা ভারতের বাইরে থেকে দেখতে পান।
এজন্য আপনারা সব কিছু জানেন কী হচ্ছে, আর কী হচ্ছে না।
মোদী আগে কী বলতো আর এখন কী করছে, কথায় আর কাজে মিল আছে কি না – আপনারা সব জানেন।
আপনাদের হয়তো মনে আছে যে, আমি বলেছিলাম, আমি পরিশ্রম করতে পিছ পা হবো না।
১২৫ কোটি ভারতবাসী আমাকে যে দায়িত্ব দিয়েছেন, তার জন্য প্রতি মূহুর্তে, শরীরের প্রতিটি কোষকে ১০০ শতাংশ কাজে লাগাবো।
আজ ১৬ মাস পরে, আমি আপনাদের কাছ থেকে শংসাপত্র চাইছি।
আমি কথা রেখেছি? …..
(হ্যাঁ!)
আমি কথা রেখেছি? …..
(হ্যাঁ!)
আমি কথা রেখেছি? …..
(হ্যাঁ!)
যথেষ্ট পরিশ্রম করেছি? …..
(হ্যাঁ!)
দিনরাত পরিশ্রম করেছি? …..
(হ্যাঁ!)
দেশের জন্য কাজ করেছি? …..
(হ্যাঁ!)
আপনারা আমাকে যে দায়িত্ব দিয়েছেন, আর আমি যে প্রতিশ্রুতি দিয়েছিলাম, তা অক্ষরে অক্ষরে পালন করছি।
আমাদের দেশে রাজনীতিজ্ঞদের অনেক বদনাম।
অমুকে ৫০ কোটি কামিয়েছেন, তমুকে ১০০ কোটি কামিয়েছেন, তাঁর ছেলে ২৫০ কোটি কামিয়েছেন, তাঁর জামাই ১০০০ কোটি কামিয়েছেন, খুড়তুতো ভাই ঠিকেদারি পেয়েছেন, মাসতুতো ভাই ফ্ল্যাট নির্মাণ করেছেন।
এসব শুনতে পাওয়া যায় কী যায় না? …..
(হ্যাঁ!)
এসব শুনে শুনে কান পেকে গেছে কি যায়নি? …..
(হ্যাঁ!)
দেশ নিরাশ হয়ে পড়েছিল কি পড়েনি? …..
(হ্যাঁ!)
দুর্নীতির প্রতি ঘৃণা সৃষ্টি হয়েছে কি হয়নি?…..
(হ্যাঁ!)
রাগ হয় কি হয় না?…..
(হ্যাঁ!)
আমার দেশবাসী, আমি আজ আপনাদের মাঝে দাঁড়িয়ে আছি, আমাকে কেউ বদনাম দিতে পেরেছে? …… (না!)
কারও অভিযোগ রয়েছে? …..
(না!)
আজ আমি দেশকে এই আশ্বাস দিতে চাই, আমি বেঁচে থাকলে দেশের জন্য বাঁচবো, মরে গেলেও দেশের জন্যই মরবো।
(ভারতমাতা কি জয়!
ভারতমাতা কি জয়!
ভারতমাতা কি জয়!)
ভাই ও বোনেরা,
আমাদের দেশ শক্তি ও সামর্থে পরিপূর্ণ।
অনেকে আমাকে জিজ্ঞেস করেন, আপনার এতো আত্মবিশ্বাস কোথা থেকে আসে?
আপনি কেমন করে বুঝতে পারেন, দেশ এগোবে?
দেশের মানুষও আমাকে জিজ্ঞেস করেন, ‘এটা হয়েছে, সেটা হয়েছে, আপনার দুশ্চিন্তা হচ্ছে না, ভয় লাগছে না?
তারপরও বলছেন, দেশ এগিয়ে যাবে?’
আমার বিশ্বাস এগিয়ে যাবে।
এজন্যই বিশ্বাস করি, আমার দেশ নবীন দেশ, দেশের ৬৫ শতাংশ জনসংখ্যার বয়স ৩৫ বছরের নীচে।
এই নবীন দেশ কী না করতে পারে!
যে দেশে ৮০ কোটি মানুষের ৩৫ বছরের নীচে, ১৬০ কোটি নবীন হাত রয়েছে, তা কী না করতে পারে!
আমার ভাই ও বোনেরা, এজন্যই আমি বিশ্বাস করি, এই দেশ আর পিছিয়ে থাকতে পারে না।
গত শতাব্দীর শেষ দিকে বিশ্বে এক নতুন ‘টার্মিনলজি’ এসেছিল, বিশ্বের সর্বাধিক প্রগতিশীল দেশ কোনগুলি?
সর্বাধিক সম্ভাবনা কোন্ দেশগুলির মধ্যে রয়েছে?
উত্তরে সবাই বলতো ‘ব্রিক্স’।
অর্থাৎ, ব্রাজিল, রাশিয়া, ইন্ডিয়া, চায়না, সাউথ আফ্রিকা – এই পাঁচটি দেশের কথা সবাই বলতেন।
কিন্তু, দু’বছর আগে সবাই বলতেন, ব্রিক্স-এর ‘আই’ অর্থাৎ ইন্ডিয়া পিছিয়ে পড়ছে।
তা হলে, এই ‘ব্রিক্স থিয়োরি’ ‘আই’ ছাড়া কেমন করে চলবে?
আমাদের প্রিয় দেশবাসী, আজ আমি গর্বের সঙ্গে বলছি, এই ব্রিক্সের মধ্যে আজ সর্বাধিক শক্তিশালী হয়ে দাঁড়িয়েছে ‘আই’।
১৫ মাসের মধ্যে উন্নয়নের নানা উচ্চতা অতিক্রম করার ফলে, আর্থিক স্থিরতার ফলে, উন্নয়নের নতুন নতুন উদ্যোগের পরিণামস্বরূপ আজ এই পরিবর্তন সম্ভব হয়েছে।
ব্রিক্সের মধ্যে ভারত এখন শক্তিশালী হয়ে উঠেছে।
বিশ্ব ব্যাঙ্ক হোক, আই.এম.এফ.
হোক, মুডিস হোক, বিশ্বের তাবড় তাবড় রেটিং এজেন্সিগুলি গত ছ’মাসে সমস্বরে বলছে – বিশ্বের বড় দেশগুলির মধ্যে সর্বাধিক দ্রুত অগ্রগামী অর্থনীতির দেশের নাম হল ….
(ইন্ডিয়া!)
সেদেশের নাম কী ?
(ইন্ডিয়া!)
ভাই ও বোনেরা,
এমন একটা পরিস্থিতি ছিল যে, ভারত আর্থিক ক্ষেত্রে কিছু করতে পারছিল না।
এত বড় দেশ, এত দারিদ্র্য নিয়ে দেশ কী করে এগিয়ে যাবে?
এইসব প্রতিকূলতা অতিক্রম করে আজ যখন দেশ এগিয়ে গেছে তখন বিশ্ব তাকে মেনে নিতে বাধ্য হয়েছে।
বিজ্ঞানের ক্ষেত্রে ভারত একটি নতুন পরিচয় বানিয়েছে।
আগে আমাদের পরিচয় ছিল – উপনিষদ।
ভারত গর্ব করতো উপনিষদ নিয়ে।
বিশ্ব তার মহিমা বুঝতে পারতো না।
কিন্তু আজ সেই দেশ উপনিষদ থেকে এগিয়ে যেতে যেতে উপগ্রহ চর্চায় অগ্রগামী।
আমাদের মঙ্গল যানের সাফল্য …..
গোটা বিশ্বে মঙ্গল যাত্রার ক্ষেত্রে ভারতের সাফল্যই সর্বাধিক।
বিশ্বের অনেক দেশ চেষ্টা করেছে, কিন্তু অনেকবার চেষ্টার পর কেউ কেউ সাফল্য পেয়েছে।
কিন্তু, ভারত প্রথম চেষ্টাতেই সফল হয়েছে।
কেমন করে?
দেশের সংকল্প শক্তির ক্ষমতা দেখুন, দেশের সামর্থ দেখুন।
আজ মহাকাশ প্রযুক্তির প্রয়োগে আমরা এগিয়ে।
অনেক বছর আগে আমাদের দেশে এ নিয়ে বিতর্ক হতো।
যখন বিক্রম সারাভাই কিংবা হোমি ভাবার মতো বিজ্ঞানীরা একাজ করতেন, তখন ভারতে সমালোচনা হতো, আমাদের গরিব দেশে মহাকাশ গবেষণা কী কাজে লাগবে?
এতো টাকা কেন খরচ করা হচ্ছে?
কিন্তু আজ সেই উপগ্রহ দেশের উন্নয়নের অন্যতম প্রধান উপাদান।
কৃষকরা আবহাওয়া সম্পর্কে জানতে পারেন, জেলেরা আবহাওয়া ছাড়াও কোন্ দিকে কত দূর গেলে অধিক মাছ ধরতে পারবেন, সেই পরামর্শও দেয় উপগ্রহ।
আমি প্রধানমন্ত্রী হয়ে সরকারি আধিকারিকদের বলি, ভাই দেখুন, সময় বদলে গেছে, আমাদের এখন ই-গভর্ন্যান্সের দিকে যাওয়া উচিত।
প্রশাসনে যত বেশি সম্ভব, প্রযুক্তির ব্যবহার হওয়া উচিত।
দীর্ঘকাল একটি রাজ্যের মুখ্যমন্ত্রী থাকার অভিজ্ঞতা থেকে আমি অনুভব করেছি, ই-গভর্ন্যান্স প্রশাসনকে সর্বাধিক কার্যকরি করে তুলতে পারে, প্রযুক্তির ব্যবহারে প্রশাসনকে সহজ এবং সুলভ করে তুলতে পারে।
আমি আধিকারিকদের জিজ্ঞেস করি, মহাকাশ প্রযুক্তিকে আপনারা কিভাবে কাজে লাগান?
অধিকাংশ আধিকারিকই বলেন, আমরা খুব একটা ব্যবহার করি না।
মহকাশ বিভাগ করে।
আমি বলি, আপনারাও মহকাশ প্রযুক্তিকে ব্যবহার করতে পারেন।
আমি তাঁদের সঙ্গে মহাকাশ প্রযুক্তি বিভাগের বৈঠক করাই, কর্মশালা করাই, তাঁদের পিছনে লেগে থাকি।
আজ আমি অত্যন্ত আনন্দের সঙ্গে বলছি, ইতিমধ্যেই ভারত সরকারের প্রায় ১৭০টি বিভাগে কোনও না কোনওভাবে মহাকাশ প্রযুক্তির ব্যবহার শুরু হয়েছে।
যেভাবে প্রযুক্তি গোটা বিশ্বকে একটি নতুন শক্তি দিয়েছে, লক্ষ্য নির্ধারণ করেছে, আমরাও একইভাবে নিজেদের স্বপ্নকে সাজিয়েছি – ‘ডিজিটাল ইন্ডিয়া’ রূপে।
আজ দেশের দরিদ্র থেকে দরিদ্রতম ব্যক্তির হাতেও মোবাইল ফোন রয়েছে।
সব্জি বিক্রেতা, দুধ বিক্রেতা, খবরের কাগজের ফেরিওয়ালা – সকলের হাতেই ফোন রয়েছে।
প্রযুক্তির এতো গভীর প্রভাব যে সমাজ প্রত্যক্ষ করছে, তার সঙ্গে সরকারকে যুক্ত করার একটি নতুন তত্ত্ব আমরা দাঁড় করিয়েছি, তার নাম জে.এ.এম.
থিওরি, ‘জ্যাম ফর অল’।
‘জে’ বলতে বুঝি – জন ধন ব্যাঙ্ক অ্যাকাউন্ট।
আপনাদের মধ্যে যাঁরা আমার প্রজন্মের মানুষ, তাঁরা জানেন যে, ১৯৬৯, ৭০, ৭১ সালে সারা দেশে ব্যাঙ্ক রাষ্ট্রায়ত্তকরণ করা হয়েছিল।
এই রাষ্ট্রায়ত্তকরণের উদ্দেশ্য ছিল – ব্যাঙ্কগুলিকে গরিব মানুষের কাজে লাগানো।
ব্যাঙ্ক শুধু ধনীদের স্বার্থ সিদ্ধি না করে দরিদ্র মানুষেরও যাতে কাজে লাগে সেজন্য সরকার ব্যাঙ্কগুলিকে নিজের হাতে নিয়ে নিয়েছিল।
কিন্তু, আজ আমাকে দুঃখের সঙ্গে বলতে হচ্ছে, যখন আমি প্রধানমন্ত্রীর দায়িত্ব নিয়েছি, তখন দেশের প্রায় অর্ধেক জনসংখ্যার কোনও ব্যাঙ্ক অ্যাকাউন্ট ছিল না।
অধিকাংশ দরিদ্র মানুষ তখনও ব্যাঙ্কের দরজায় পা রাখেননি।
আজকের যুগে কোনও দেশের অর্থনীতির মেরুদন্ড হিসেবে কাজ করে সেদেশের ব্যাঙ্কগুলি।
আমাদের দেশের ৫০ শতাংশ মানুষ যদি এই ব্যাঙ্ক ব্যবস্থা থেকে দূরে থাকে, তা হলে তাঁরা দেশের আর্থিক ব্যবস্থার অংশীদার কী করে হবেন?
আমরা ঠিক করি, ১০০ দিনের মধ্যে সবার ব্যাঙ্ক অ্যাকাউন্ট খুলতে হবে।
গত বছর ১৫ আগস্টে আমার ঘোষণা শুনে আপনারাও হয়তো ভেবেছেন, এই মোদীজির কী হয়েছে?
যে কাজ ৪০ বছরে হয়নি, তা তিনি ১০০ দিনে করতে চান!
কিন্তু, আমার দেশবাসী, আপনারা জেনে খুশি হবেন যে, সেই অভিযানের পরিণামস্বরূপ ঐ ১০০ দিনের মধ্যে ১৮ কোটি নতুন ব্যাঙ্ক অ্যাকাউন্ট খোলা হয়েছে।
দরিদ্র থেকে দরিদ্রতম ব্যক্তির নামে ব্যাঙ্ক অ্যাকাউন্ট খোলা হয়েছে।
গরিব মানুষের হাতে টাকা থাকবে না, এটাই স্বাভাবিক।
সেজন্য প্রধানমন্ত্রী জন ধন যোজনায় অ্যাকাউন্ট খোলার জন্য জিরো ব্যালেন্স-এ অ্যাকাউন্ট খোলার পরিকল্পনা নেওয়া হয়েছিল।
ব্যাঙ্কগুলি ন্যূনতম স্টেশনারির খরচ চাইছিল।
আমি বললাম, ৪০ বছর ধরে অনেক হয়েছে।
এখন মাথার ঘাম পায়ে ফেলে কাজ করতে হবে।
কিন্তু, আমাদের দেশের দরিদ্রদের হৃদয় দেখুন, তাঁদের দারিদ্রকে আমরা জানি।
কিন্তু তাঁদের হৃদয়ের ঔদার্য দেখে বুক ফুলে ওঠে।
সরকার ‘জিরো ব্যালেন্স’-এর অ্যাকাউন্ট খোলার অনুমতি দিলেও, গরিব মানুষ ৫০ টাকা, ১০০ টাকা, ২০০ টাকা করে জমা দিয়েই ব্যাঙ্ক অ্যাকাউন্ট খোলেন।
এভাবে ব্যাঙ্কগুলির কাছে তাঁরা প্রায় ৩২ হাজার কোটি টাকা জমা করেছেন।
দেখুন.
দেশের সাধারণ মানুষের উৎসাহ দেখুন!
দরিদ্র থেকে দরিদ্রতম ব্যক্তিও দেশের জন্য কিছু করতে প্রস্তুত।
তাই, এই ‘জন ধন অ্যাকাউন্ট’-এর মাধ্যমে দেশের অর্থনীতিকে নতুন গতি দেওয়া গেছে।
দ্বিতীয়ত, ‘এ’ অর্থাৎ, আধার কার্ড।
সারা দেশে বায়োমেট্রিক সিস্টেমে প্রত্যেক নাগরিকের হাতে পরিচয়পত্র তুলে দেওয়ার কাজ শুরু হয়েছে।
প্রত্যেক নাগরিকের একটি বিশেষ ক্রমিক সংখ্যা থাকবে।
এতে দুনম্বরী চলবে না।
আমাদের দেশে একই ব্যক্তি আলাদা-আলাদা নাম দিয়ে টাকা নিয়ে চলে যায়, সেজন্যই আমরা আধার কার্ড’কে কেন্দ্রবিন্দু বানিয়েছি।
তৃতীয়ত, ‘এম’ অর্থাৎ মোবাইল গভর্ন্যান্স।
মোবাইল ফোনের মাধ্যমে সরকার চলবে না কেন?
মোবাইল ফোনের মাধ্যমে প্রত্যেক নাগরিক তাঁর অধিকার সংরক্ষিত করতে পারবেন না কেন?
সেজন্যই আমরা এই ‘জে.এ.এম.’কে ঘিরে সমস্ত লোকপ্রশাসন এবং জনপরিষেবাকে এগিয়ে নিয়ে যাচ্ছি।
তার পরিণাম দেখুন!
আপনারাই বলুন, দেশ দুর্নীতিমুক্ত হয়েছে কি হয়নি? …..
(হ্যাঁ!)
দুর্নীতিমুক্ত হওয়া উচিত কি না? …… (হ্যাঁ!)
কিন্তু আমি একা দুর্নীতি থেকে দূরে থাকলে কাজ চলবে? …..
(না!)
আরও কিছু করতে হবে তাই না? …..
(হ্যাঁ!)
কোনও কিছু না বলেও কাজ করা যায়, চুপচাপ।
আমি আপনাদের উদাহরণ দিই।
আমাদের দেশে রান্নার গ্যাসে সরকার ভর্তুকি দেয়।
প্রতিটি সিলিন্ডারে ১৫০-২০০ টাকা রাজকোষ থেকে ভর্তুকি দিতে হয়।
এই ভর্তুকি ধনী-গরীব উভয়েই পান।
আমরা ঠিক করলাম, শুধু মাত্র আধার কার্ডের নম্বর দিয়েই সঠিক গ্রাহককে ভর্তুকি দেওয়া হবে।
ভর্তুকির টাকা সরাসরি গ্রাহকের ব্যাঙ্ক অ্যাকাউন্ট বা জন ধন অ্যাকাউন্ট-এ পৌঁছে দেওয়া হবে।
আগে প্রায় ১৯ কোটি গ্যাস সিলিন্ডারের জন্য সরকারকে ভর্তুকি দিতে হতো।
নতুন প্রক্রিয়ায় সেই সংখ্যা কমে ১৩ কোটি হয়ে যায়।
বাকি, ৫ কোটি কোথায় গেলো?
বাকি ৫ কোটি গ্রাহক না থাকলে ভর্তুকি কার কাছে যেতো?
তার মানে, এই একটি পদক্ষেপের মাধ্যমে আমরা প্রায় ১৯ হাজার কোটি টাকার দুর্নীতি বন্ধ করতে পেরেছি।
অনেক দালাল এবং চোর তাদের হাত গোটাতে বন্ধ হয়েছে।
তার মানে, এই জে.এ.এম.
পরিকল্পনার মাধ্যমে, জন ধন, আধার, মোবাইলের মাধ্যমে দুর্নীতি কমেছে কী কমেনি? …..
(হ্যাঁ!)
দালালরা হাত গোটাতে বাধ্য হয়েছে কি হয়নি? …..
(হ্যাঁ!)
টাকা বাঁচলো কি বাঁচলো না? …..
(হ্যাঁ!)
এই টাকা গরিবের কাজে লাগবে কি লাগবে না? …..
(হ্যাঁ!)
পরিবর্তন কিভাবে আসে?
শুধু তাই নয়, আমি এজন্য তেমন কোনও প্রচার চালাইনি, শুধু অনুরোধ করেছি, ধনীদের বলেছি, এত রোজগার করেন, শিল্প কারখানার মালিক, গাড়ি চালান, এই সামান্য সিলিন্ডারের ভর্তুকি কেন নেন?
শুধু এইটুকু বলেছি।
মানুষের স্বভাব, কিছু পেলে ছাড়তে চায় না।
কিন্তু, আমার দেশবাসীর জন্য গর্ব করা উচিত, আমার অনুরোধে ৩০ লক্ষ মানুষ গ্যাস সিলিন্ডারের
ভর্তুকি নেওয়া ছেড়ে দিয়েছেন।
আজকের যুগে সামান্য অনুরোধে ৩০ লক্ষ মানুষ নিজে থেকে ভর্তুকি সমর্পণ করে দিয়েছেন, দেশের জন্য এর থেকে বড় শক্তি আর কী হতে পারে ভাই।
আর সেজন্যই আমি বলি, এই দেশের এমন শক্তি রয়েছে, যার ভিত্তিতে দেশ এগিয়ে যাবে।
ভাই ও বোনেরা, নবীন প্রজন্মের জন্য দক্ষতা উন্নয়ন – প্রত্যেকেরই দক্ষতা থাকা উচিত।
সেজন্য আমরা বড় অভিযান চালিয়েছি।
দেশের ৮০ কোটি নবীন প্রজন্মের দক্ষতা বৃদ্ধির জন্য কাজ করছি।
মা ও বোনেরা যাতে দেশের উন্নয়নের কাজে এগিয়ে আসতে পারেন, সেজন্য ‘বেটি বাঁচাও, বেটি পড়াও’ আন্দোলন শুরু হয়েছে।
দেশের কৃষকদের ফলন বৃদ্ধির জন্য প্রযুক্তি ব্যবহার করে প্রত্যেকের জন্য ‘সয়েল হেল্থ কার্ড’ চালু করার কাজ শুরু হয়েছে।
আমাদের দেশে তো প্রত্যেকের শরীরেরই হেল্থ কার্ড নেই, কিন্তু আমি কৃষকদের জমির হেল্থ কার্ড চালু করার কাজ শুরু করেছি।
যাতে তাঁরা বুঝতে পারেন যে, তাঁদের জমিতে কতটা শক্তি রয়েছে, কিসের অভাব রয়েছে, আর কী করলে জমি অধিক ফলনশীল হবে।
এভাবেই একের পর এক পদক্ষেপ নিচ্ছি।
সম্প্রতি আমি একটি সামান্য পদক্ষেপ নিয়েছি।
কৃষকদের ফলন বৃদ্ধির জন্য ইউরিয়া অত্যন্ত প্রয়োজনীয়।
সরকারও এই খাতে প্রতি বছর প্রায় ৮০ হাজার কোটি টাকা ভর্তুকি দেয়।
কিন্তু, তার মধ্যে কতটা কৃষকের হাতে পৌঁছয়, তার কোনও হিসেব নেই।
আমরা প্রযুক্তি ব্যবহার করে ইউরিয়া’কে নিমের প্রলেপ দিয়েছি।
এই নিমের প্রলেপ দেওয়ার পর, ইউরিয়া ক্ষেত ছাড়া আর কোথাও ব্যবহার করা যাবে না।
আগে ইউরিয়া ঘুরপথে রাসায়নিক কারখানায় চলে যেতো।
বন্ধুরা, আমার বিশ্বাস, আগামী বছর যখন হিসেব নেওয়া হবে, ফসল উৎপাদনের পর দেখা যাবে, কয়েক হাজার কোটি টাকা বাঁচানো গেছে।
কৃষকরাও যথেষ্ট নিম আচ্ছাদিত ইউরিয়া পাবেন, ফসলও অধিক মাত্রায় উৎপাদিত হবে।
এছাড়া, নতুন পদ্ধতিতে ইউরিয়ার প্রয়োজনীয়তাও কমবে।
এরকম অনেক ক্ষেত্রেই আমরা উন্নয়নের নতুন উচ্চতা পার করার চেষ্টা করছি।
এখানে বলতে শুরু করলে প্রতিদিন দু’ঘন্টা করে বললে কমপক্ষে ১৫ দিন লাগবে।
সেজন্য আমি আপনাদের শুধু ট্রেলার দেখিয়ে যাচ্ছি।
আজ বিশ্বের সামনে দুটি গুরুত্বপূর্ণ প্রতিস্পর্ধা – সন্ত্রাসবাদ এবং বিশ্ব উষ্ণায়ন।
এই প্রতিস্পর্ধাগুলির বিরুদ্ধে বিশ্বের সর্বাধিক শক্তিগুলির সমবেত লড়াইয়ের প্রয়োজন রয়েছে।
মানবতায় বিশ্বাস রাখে তেমন দেশগুলি একত্রিত হলেই সন্ত্রাসবাদকে পরাস্ত করা সম্ভব আর বিশ্ব উষ্ণায়ন থেকেও পৃথিবীকে রক্ষা করা সম্ভব।
আমরা এগুলির বিরুদ্ধে লড়াইয়ের সিদ্ধান্ত নিয়েছি।
ভারত এই ধরনের সংকটের বিরুদ্ধে লড়াই করার জন্য প্রস্তুত।
আজ বিশ্বের যেখানেই যায় না কেন, আমরা এই বিষয়গুলি নিয়ে গুরুত্ব সহকারে আলোচনা করি।
আমরা রাষ্ট্রসঙ্ঘের ওপরও চাপ সৃষ্টি করেছি।
রাষ্ট্রসঙ্ঘ ৭০তম জয়ন্তী পালন করতে যাচ্ছে।
কিন্তু, এখনও পর্যন্ত রাষ্ট্রসঙ্ঘে সন্ত্রাসবাদকে সংজ্ঞায়িত করতে পারেনি।
সংজ্ঞায়িত করতে যদি এতো বছর লাগে, তা হলে বিশ্বকে সন্ত্রাসমুক্ত করতে কত বছর লাগবে?
আমি বিশ্বের সমস্ত দেশকে চিঠি লিখেছি।
আমি বলেছি, এটা সময়ের চাহিদা, রাষ্ট্রসঙ্ঘ ঠিক করুক – এই এই বিষয়গুলিকে সন্ত্রাসবাদ বলা হবে।
কারা সন্ত্রাসকে প্রশ্রয় দিচ্ছে, আর কারা মানবতাবাদী – বিশ্বের সামনে তা স্পষ্ট হওয়া উচিত।
আমি আশা করি, এই গুরুত্বপূর্ণ বিষয়টি নিয়ে রাষ্ট্রসঙ্ঘ দ্রুত সিদ্ধান্ত নেবে।
বিশ্বের সমস্ত মানবতাবাদী শক্তির উচিত চাপ সৃষ্টি করা।
কোনটা সাদা আর কোনটা কালো পরিস্কার হয়ে যাক।
যথাযথ পরিভাষা না থাকার ফলে ‘ভালো সন্ত্রাসবাদ’ আর ‘খারাপ সন্ত্রাসবাদ’ সংজ্ঞা দেওয়া হচ্ছে।
এই ‘ভালো সন্ত্রাসবাদ’ আর ‘খারাপ সন্ত্রাসবাদ’ – এর মাধ্যমে আমরা মানবতাকে রক্ষা করতে পারবো না।
সন্ত্রাসবাদ সন্ত্রাসবাদই হয়।
আমার মনে আছে, ১৯৯৩ সালে এখানে ‘স্টেট ডিপার্টমেন্ট’-এর আধিকারিকদের সঙ্গে আমার দেখা হয়েছিল।
আমি তাঁদেরকে সন্ত্রাসবাদের সমস্যা নিয়ে বলেছিলাম, তারা সাধারণ নির্দোষ মানুষকে মারছে।
তাঁরা আমাকে বোঝানোর চেষ্টা করছিলেন, এটা সন্ত্রাসবাদ নয়, আইন-শৃঙ্খলার সমস্যা।
আমি বলি, না।
এটা আইন-শৃঙ্খলার সমস্যা নয়, এটা সন্ত্রাস।
তাঁরা আমার কথা মানেননি।
এক বছর পর আমি আবার আসি, তখন তাঁরা আমার সঙ্গে দেখা করার সময় চান।
আমি আশ্চর্য হই।
দ্বিতীয়বার দেখা হবার পর, তাঁরা আমাকে জিজ্ঞেস করেন, সন্ত্রাসবাদ কী?
আমি বলি, আপনারা যাকে আইন-শৃঙ্খলার সমস্যা বলেন।
তাঁরা বলেন, না না, এমন করবেন না, আপনি আমাদের বোঝান।
আমি বলি, হঠাৎ করে আপনাদের ব্রহ্মজ্ঞান কিভাবে হল?
আপনারাও সন্ত্রাসবাদ নিয়ে ভাবছেন?
আমাদের দেশ তো ৪০ বছর ধরে সন্ত্রাসবাদের কবলে।
হাজার হাজার নির্দোষ ব্যক্তিকে ওরা মেরে ফেলেছে।
আমরা বিশ্বকে বোঝানোর চেষ্টা করেছি, কিন্তু বিশ্ববাসী আমাদের কথা বোঝেনি।
এখন হঠাৎ করে আপনাদের এই ব্রহ্মজ্ঞান কী করে হল?
তাঁরা বলেন, কয়েক মাস আগেই এখানে স্টক মার্কেটে বিস্ফোরণ হয়েছে।
সেই বিস্ফোরণের শব্দ থেকে তাঁরা বুঝতে পেরেছেন, ভারতে সন্ত্রাসবাদ কাকে বলে।
আর সেজন্যই সন্ত্রাসবাদ সম্পর্কে জানার জন্য তাঁরা আমার কাছে এসেছেন।
বিশ্বকে বুঝতে হবে, কেউ এটা ভাববেন না, আজ অন্য দেশে যা হচ্ছে আগামীকাল তা আমাদের দেশে হবে না।
ওরা বিশ্বের যে কোনও প্রান্তে যেতে পারে।
ওদেরকে প্রতিরোধ করতে বিশ্বের সমস্ত মানবতাবাদী শক্তিকে সমবেত হয়ে লড়য়াই করতে হবে।
একথা বলেই আমি বেরিয়ে এসেছি।
এটা রাষ্ট্রসঙ্ঘের দায়িত্ব, রাষ্ট্রসঙ্ঘের ৭০তম জয়ন্তী পালনের আগেই বিশ্বের সামনে স্পষ্ট করে দিতে হবে রাষ্ট্রসঙ্ঘ কাদের সন্ত্রাসবাদী বলে চিহ্নিত করে।
এই সংজ্ঞা নির্ধারিত হলেই বিশ্ব কোন্ পথে চলবে তা ঠিক করতে পারবে, তবেই পৃথিবীতে শান্তি আসবে।
আমরা মহাত্মা গান্ধী এবং গৌতম বুদ্ধের দেশের মানুষ।
সিদ্ধার্থ নেপালের মাটিতে জন্মগ্রহণ করেছিলেন।
কিন্তু তিনি সিদ্ধার্থ থেকে গৌতমবুদ্ধ হয়েছিলেন, ভারতের বুদ্ধগয়ায় এসে।
যে দেশে অহিংসা মন্ত্রের উৎস, সেদেশই বিশ্ব শান্তির পক্ষে মানবজাতিকে জাগিয়ে তুলতে পারে, যাতে একবিংশ শতাব্দী রক্তরঞ্জিত না হয়।
নির্দোষদের মৃত্যু মুখে ঠেলে দেওয়ার কলঙ্ক থেকে একবিংশ শতাব্দীতে বাঁচানো যায়।
একথাই আমি তাল ঠুকে রাষ্ট্রসঙ্ঘে বলেছি।
আগামীকাল আবার যাবো, আবার বলবো।
আমার ক্যালিফোর্নিয়ার ভাই ও বোনেরা, আপনারা যে ভালোবাসা দিয়েছেন, স্বাগত জানিয়েছেন, সম্মান জানিয়েছেন, সেজন্য আমি আপনাদের কৃতজ্ঞতা জানাই।
আমাদের প্রত্যেক ভারতবাসীর স্বপ্ন, ১২৫ কোটি দেশবাসী মিলে সেই স্বপ্নকে সাকার করতে হবে – দারিদ্র দূর করতে হবে দরিদ্র থেকে দরিদ্রতম ব্যক্তির কল্যাণসাধনের মাধ্যমে, যুবকদের কর্মসংস্থানের মাধ্যমে, মা ও বোনদের সম্মান, কৃষকের সম্পন্নতা, প্রতিটি গ্রামের গরিব কৃষকের জীবনে পরিবর্তনসাধনের মাধ্যমেই।
আমরা এই ব্রত নিয়ে এগিয়ে চলেছি।
আপনাদের অনেক আশীর্বাদ চাই, এই আশা নিয়েই আমি আরেকবার আপনাদের ধন্যবাদ জানাই।
এছাড়া, এই সভায় এদেশের অনেক ‘সেনেটর’, ‘কংগ্রেসম্যান’ ভারতকে ভালোবেসে এসেছেন, তাঁদের সবাইকে আমার আন্তরিক ধন্যবাদ জানাই।
সেই শীর্ষস্থানীয় নেতৃবৃন্দ যাঁরা আমেরিকার রাজনীতিকে পরিচালিত করেন, তাঁদেরকে আন্তরিক অভিনন্দন জানাই, আপনারা এই অনুষ্ঠানের শোভাবর্ধন করেছেন।
আপনারা সকলে দু’হাত মুষ্টিবদ্ধ করে জোরে বলুন,
ভারতমাতা কী ….
(জয়!)
এই আওয়াজ যেন ভারত পর্যন্ত পৌঁছয়।
ভারতমাতা কী ….
(জয়!)
ভারতমাতা কী ….
(জয়!)
ভারতমাতা কী ….
(জয়!)
ভারতমাতা কী ….
(জয়!)
ভারতমাতা কী ….
(জয়!)
ভারতমাতা কী ….
(জয়!)
আরেকবার আমরা বীর ভগৎ সিং’কে স্মরণ করবো
বীর ভগৎ সিং …..
(অমর রহে, অমর রহে!)
বীর ভগৎ সিং …..
(অমর রহে, অমর রহে!)
বীর ভগৎ সিং …..
(অমর রহে, অমর রহে!)
অনেক অনেক ধন্যবাদ।
PG/SB/SB/S
