প্রধানমন্ত্রী শ্রী নরেন্দ্র মোদী আজ (২৪শে জানুয়ারি) নতুন দিল্লিতে ২০১৯-এর রাষ্ট্রীয় বাল পুরস্কার বিজয়ীদের সঙ্গে সাক্ষাৎ করেন।
পুরস্কারজয়ী শিশুরা তাদের বিশেষ সাফল্য এবং অনুপ্রেরণাদায়ক নানা ঘটনা নিয়ে প্রধানমন্ত্রীর সঙ্গে কথোপকথনে অংশ নেয়।
প্রধানমন্ত্রী এই পুরস্কার জয়ী শিশুদেরকে তাদের সাফল্যের জন্য অভিনন্দন জানান এবং তাদের প্রশংসা করেন।
শ্রী মোদী বলেন, মেধাবী শিশুদের স্বীকৃতি জানাতেই এই পুরস্কার দেওয়া হয়।
এমনকি, এই পুরস্কার অন্যান্য শিশুদের কাছে অনুপ্রেরণার কাজ করে।
পুরস্কারজয়ী অসামান্য মেধাবী এই শিশুদের প্রকৃতির সঙ্গে নিজেদের সম্পর্ক বজায় রাখার আহ্বান জানান প্রধানমন্ত্রী।
এই উপলক্ষে প্রধানমন্ত্রী হালকা মেজাজে শিশুদের সঙ্গে কথা বলেন, শিশুরা তাঁর কাছে অটোগ্রাফের অনুরোধ জানায়।
প্রেক্ষাপট
উল্লেখ করা যেতে পারে, রাষ্ট্রীয় বাল পুরস্কার দুটি বিভাগে দেওয়া হয়ে থাকে।
শিশুদের কল্যাণে অসামান্য কাজের স্বীকৃতিস্বরূপ ব্যক্তিবিশেষকে বাল শক্তি পুরস্কার এবং বিভিন্ন প্রতিষ্ঠান বা ব্যক্তিবিশেষকে বাল কল্যাণ পুরস্কার দেওয়া হয়।
এ বছর বাল শক্তি পুরস্কারের জন্য মোট ৮৮৩টি আবেদন জমা পড়েছিল।
কেন্দ্রীয় মহিলা ও শিশুকল্যাণ মন্ত্রক উদ্ভাবন, ক্রীড়া, শিল্প ও সংস্কৃতি, সমাজসেবা তথা সাহসিকতার ক্ষেত্রে বাল শক্তি পুরস্কারের জন্য ২৬ জনের নাম মনোনীত করে।
বাল কল্যাণ পুরস্কার প্রদানের জন্য জাতীয় নির্বাচক কমিটি দু’জন ব্যক্তি ও তিনটি প্রতিষ্ঠানের নাম চূড়ান্ত করে।
CG/BD/DM/
