প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে, ব্যাঙ্ক সংযুক্তিকরণের এক প্রস্তাব অনুসারে, ব্যাঙ্ক অফ বরোদা, বিজয়া ব্যাঙ্ক এবং দেনা ব্যাঙ্ককে, ব্যাঙ্ক অফ বরোদার সঙ্গে গ্রহীতা ব্যাঙ্ক হিসাবে এবং বিজয়া ব্যাঙ্ক ও দেনা ব্যাঙ্ককে হস্তান্তরিত ব্যাঙ্ক হিসাবে অনুমোদন করা হয়েছে।
এই প্রথম ভারতের তিনটি ব্যাঙ্ককে একসঙ্গে সংযুক্ত করার সিদ্ধান্ত নেওয়া হ’ল এবং সংযুক্ত এই ব্যাঙ্কটি ভারতের দ্বিতীয় বৃহত্তম রাষ্ট্রায়ত্ত ব্যাঙ্ক হিসাবে পরিণত হবে।
এই সংযুক্তির ফলে বিশ্বব্যাপী প্রতিযোগিতার ক্ষেত্রে একটি শক্তিশালী ব্যাঙ্ক গড়ে উঠবে।
বিভিন্ন ধরণের আর্থিক কাজকর্ম, বিস্তৃত নেটওয়ার্কের ব্যবহার, স্বল্প মূল্যের জমা সহ অন্যান্য কাজের জন্য তাৎপর্যপূর্ণভাবে একটি সুসংহত প্রতিষ্ঠান হিসাবে গড়ে ওঠার সম্ভাবনা রয়েছে।
এরফলে, তিনটি ব্যাঙ্কের গ্রাহক-ভিত্তি, বাজারের পরিধি, কর্মদক্ষতা এবং বিভিন্ন ধরণের প্রকল্প ও পরিষেবার বৈচিত্র্য তৈরি হবে।
এছাড়া, গ্রাহকদের সুবিধাও বাড়বে।
২০১৯ সালের পয়লা এপ্রিল থেকে ব্যাঙ্ক সংযুক্তিকরণের এই প্রস্তাব কার্যকর হবে।
এই প্রকল্পটির সূচনায় হস্তান্তরিত ব্যাঙ্কের সমস্ত ব্যবসা, সম্পত্তি, অধিকার, দলিল-দস্তাবেজ, লাইসেন্স, দাবি, অনুমোদন, অন্যান্য সুযোগ-সুবিধা সমস্ত সম্পত্তি, সমস্ত দেনা, সমস্ত দায়দায়িত্ব ও দায়বদ্ধতা অর্পিত হবে গ্রাহক ব্যাঙ্কের ওপর।
হস্তান্তরিত ব্যাঙ্কের সমস্ত স্থায়ী এবং নিয়মিত আধিকারিক ও কর্মী গ্রহীতা ব্যাঙ্কের আধিকারিক ও কর্মী হিসাবে গণ্য হবেন।
হস্তান্তরিত ব্যাঙ্কের কর্মী ও আধিকারিকরা কোনওভাবেই, গ্রহীতা ব্যাঙ্কে কম বেতন পাবেন না বা অন্যান্য সুযোগ-সুবিধা থেকে বঞ্চিত হবেন।
হস্তান্তরিত ব্যাঙ্কের পরিচালন পর্ষদ বদলি হওয়া সমস্ত কর্মী ও আধিকারিকের স্বার্থ সুরক্ষিত রাখার জন্য উদ্যোগ নেবে।
হস্তান্তরিত ব্যাঙ্কের শেয়ার হোল্ডারদের জন্য মান্য শেয়ার বিনিময় অনুপাত অনুসারে শেয়ার প্রদানের ব্যবস্থা করবে গ্রহীতা ব্যাঙ্ক।
তবে, শেয়ার বিনিময় অনুপাতের বিষয়ে গ্রহীতা এবং হস্তান্তরিত ব্যাঙ্কের শেয়ার হোল্ডারদের কোনও অভিযোগ থাকলে একটি বিশেষজ্ঞ কমিটি গঠন করে, তার নিষ্পত্তি করতে হবে।
ক্রমবর্ধমান ঋণের চাহিদা মেটাতে, প্রতিকূল পরিস্থিতি মোকাবিলায় এবং সহায়সম্পদ সংগ্রহের ক্ষেত্রে সংযুক্ত এই ব্যাঙ্কটি আগের তুলনায় সুবিধাজনক অবস্থায় থাকবে।
অন্যদিকে, পণ্য ও পরিষেবার বৈচিত্র্য, প্রযুক্তির ব্যবহার সহ কর্মদক্ষতার ফলে সংযুক্ত ব্যাঙ্কটির লাভের অঙ্ক বৃদ্ধি পাবে বলে মনে করা হচ্ছে।
***
CG/PB/SB
