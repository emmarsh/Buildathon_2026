প্রধানমন্ত্রী বয়ো বন্দনা যোজনায়, প্রবীণ নাগরিকদের বিনিয়োগের পরিমাণ ৭.৫ লক্ষ থেকে বাড়িয়ে ১৫ লক্ষ টাকা পর্যন্ত করা হচ্ছে।
একইসঙ্গে টাকা জমা দেওয়ার সময়সীমা চলতি বছরের ৪ মে থেকে বাড়িয়ে ২০২০ সালের ৩১ মার্চ পর্যন্ত করা হচ্ছে।
নতুন দিল্লিতে আজ কেন্দ্রীয় মন্ত্রিসভার বৈঠকে এই সিদ্ধান্ত অনুমোদন করা হল।
প্রবীণ নাগরিকদের আর্থিক ও সামাজিক নিরাপত্তা সুনিশ্চিত করতেই কেন্দ্রের এই উদ্যোগ।
সংশোধিত পিএমভিভিওয়াই প্রকল্পে একজন প্রবীণ নাগরিক চালু থাকা প্রকল্পে পরিবারপিছু বিনিয়োগের পরিমাণ ৭.৫ লক্ষ টাকা থেকে ১৫ লক্ষ টাকা পর্যন্ত করতে পারেন।
এরফলে, প্রবীণ নাগরিকরা মাসে ১০ হাজার টাকা পর্যন্ত পেনশন পেতে পারেন।
চলতি বছরের মার্চ মাস পর্যন্ত এই প্রকল্পে ২ লক্ষ ২৩ হাজার প্রবীণ নাগরিক যোগ দিয়ে উপকৃত হয়েছেন।
প্রসঙ্গত, পূর্ববর্তী ২০১৪ সালে চালু করা বরিষ্ঠ পেনশন বিমা যোজনা থেকে ৩ লক্ষ ১১ হাজার প্রবীণ নাগরিক উপকৃত হয়েছিলেন।
ভারতীয় জীবন বিমা নিগম বা এলআইসি-এর মাধ্যমে পিএমভিভিওয়াই প্রকল্পটি বাস্তবায়িত হচ্ছে।
বয়েসকালে আর্থিক নিরাপত্তা সুনিশ্চিত করতে এবং তাঁদের বাজারের অনিশ্চিত পরিস্হিতির প্রভাবমুক্ত রাখতে এই প্রকল্প রূপায়িত হয়েছে।
এলআইসি সংস্হা পিএমভিভিওয়াই প্রকল্পের আওতায় প্রবীণ নাগরিকদের জমানো অর্থের ওপর বার্ষিক ৮ শতাংশ হারে ১০ বছর ধরে একটি নির্দিষ্ট অর্থের পেনশন প্রদান করছে।
পেনশনের প্রতিশ্রূত অর্থ ও এলআইসি-র রিটার্নের মধ্যে পার্থক্য দেখা দিলে, সেই টাকার অঙ্ক বার্ষিক ভর্তুকি হিসাবে কেন্দ্রীয় সরকার বহন করবে।
CG /SC/NS
