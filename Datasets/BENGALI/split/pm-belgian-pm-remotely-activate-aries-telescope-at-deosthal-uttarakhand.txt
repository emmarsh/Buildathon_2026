উত্তরাখন্ডের দেওস্থল-এ ৩.৬ মিটার ব্যাসের অপটিক্যাল টেলিস্কোপটি দূর সংবেদী প্রযুক্তির সাহায্যে ব্রাসেলস থেকে যুগ্মভাবে চালু করলেন ভারত ও বেলজিয়ামের প্রধানমন্ত্রীদ্বয়।
ভারত ও বেলজিয়ামের বিজ্ঞানীদের সক্রিয় সহযোগিতায় এই টেলিস্কোপটি সংস্থাপিত হয়েছে উত্তরাখন্ডের হিমালয় সন্নিহিত অঞ্চলে অবস্থিত আর্যভট্ট রিসার্চ ইন্সটিটিউট অফ অবর্জাভেশনাল সায়েন্সেস-এ।
ভারতীয় এই সংস্থা এবং বেলজিয়ামের অ্যাডভান্সড মেকানিক্যাল অ্যান্ড অপটিক্যাল সিস্টেমস-এর বিজ্ঞানীদের প্রযুক্তিগত সহযোগিতার মাধ্যমে এই কর্মসূচিটি বাস্তবায়িত হয়েছে।
এই টেলিস্কোপটি হল অত্যাধুনিক প্রযুক্তিতে তৈরি বিশ্ব মানের এক বিশেষ পর্যবেক্ষণ যন্ত্র।
টেলিস্কোপটি আনুষ্ঠানিকভাবে চালু করে প্রধানমন্ত্রী শ্রী নরেন্দ্র মোদী বলেন, এই প্রকল্পটি শুধুমাত্র দু’দেশের সরকারি পর্যায়ের সহযোগিতার নজির মাত্র নয়, দু’দেশের দুটি প্রযুক্তিগত সংস্থার নিরলস কর্মপ্রচেষ্টার সার্থক ফলশ্রুতিও বটে।
শ্রী মোদী বলেন, ভারত থেকে ৬ হাজার ৫০০ কিলোমিটার দূরে সুদূর ব্রাসেলস থেকে প্রযুক্তিগতভাবে দূরসংবেদী ব্যবস্থায় এটি যেভাবে চালু করা হল, তা থেকে প্রমাণিত হয় যে পৃথিবীতে অসম্ভব বলে কিছুই নেই।
যদি উদ্যোগ ও প্রচেষ্টাকে সংহত ও জোরদার করে তোলা যায়, তা হলে সবকিছুই সম্ভব হয়ে ওঠে বলে মন্তব্য করেন প্রধানমন্ত্রী।
প্রকল্পের সাফল্যের জন্য দু’দেশের বিজ্ঞানীদের অভিনন্দনও জানান প্রধানমন্ত্রী।
PG/SKD/SB
