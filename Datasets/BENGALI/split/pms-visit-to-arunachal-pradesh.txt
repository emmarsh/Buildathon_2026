অরুণাচলপ্রদেশে প্রধানমন্ত্রী অরুণাচল আজ `গতি` ও `শক্তি` দুটোই পাচ্ছে দারিদ্র্যের বিরুদ্ধে লড়াইয়ে বিদ্যুৎ ও শিক্ষাই হল শ্রেষ্ঠ হাতিয়ার হারমুতি – নাহারলাগুন রেল লাইন জাতির উদ্দেশে উৎসর্গ নাহারলাগুন ও নয়াদিল্লির মধ্যে বাতানুকূল এক্সপ্রেস ট্রেন এবং নাহারলাগুন ও গুয়াহাটির মধ্যে ইন্টারসিটি এক্সপ্রেস ট্রেনের যাত্রা সূচনা অরুণাচল উৎসব, ২০১৫`র সূচনা ২৯তম রাজ্যস্থাপনা দিবস উপলক্ষে স্মারকগ্রন্থ প্রকাশ ইটানগরের জন্য জল সরবরাহ প্রকল্পের সূচনা ১৩২ কিলোভোল্ট বিশিষ্ট বিদ্যুৎ সরবরাহ লাইনের ভিত্তিপ্রস্তর স্থাপন নয়াদিল্লি, ২০ ফেব্রুয়ারি, ২০১৫ প্রধানমন্ত্রী শ্রী নরেন্দ্র মোদী বলেছেন, অরুণাচল প্রদেশ আজ `গতি` ও `শক্তি` – দুটোই পাচ্ছে।
কেবলমাত্র শ্লোগান দিয়ে দারিদ্র্য দূর হতে পারে না বলে মন্তব্য করে প্রধানমন্ত্রী বলেন, আজ যে প্রকল্পগুলির সূচনা হচ্ছে, তা একদিকে যেমন যোগাযোগ ব্যবস্থায় উন্নতি ঘটাবে অন্যদিকে তেমনই বিদ্যুৎ সংযোগ প্রদান করবে এবং এগুলি দারিদ্র্যের বিরুদ্ধে লড়াইয়ে মজবুত হাতিয়ার হয়ে উঠবে।
হারমুতি – নাহারলাগুন রেল লাইনটি জাতির উদ্দেশে উৎসর্গ করে তিনি ইটানগরে এক বিপুল জনসমাবেশে ভাষণ দিচ্ছিলেন।
প্রধানমন্ত্রী নাহারলাগুন ও নয়াদিল্লির মধ্যে একটি বাতানুকূল এক্সপ্রেস ট্রেনের এবং নাহারলাগুন ও গুয়াহাটির মধ্যে একটি ইন্টারসিটি এক্সপ্রেসের যাত্রা সূচনা করেন।
প্রধানমন্ত্রী অরুণাচল উৎসব, ২০১৫`র উদ্বোধন করে অরুণাচলপ্রদেশের ২৯তম রাজ্যস্থাপনা দিবস উপলক্ষ্যে একটি স্মরকগ্রন্থ আনুষ্ঠানিক প্রকাশ করেন।
ইটানগরের জন্য একটি জল সরবরাহ প্রকল্পের সূচনা করে তিনি ১৩২ কিলোভোল্টের একটি বিদ্যুৎ সরবরাহ লাইনের ভিত্তিপ্রস্তর স্থাপন করেন।
প্রধানমন্ত্রী জোর দিয়ে বলেন যে, যোগাযোগ ব্যবস্থায় ঘাটতি উত্তর-পূর্বের উন্নয়ন না হওয়ার সব থেকে বড় কারণ এবং এই প্রকল্পগুলি যোগাযোগ ব্যবস্থার উন্নতিতে সাহায্য করবে।
অরুণাচলপ্রদেশে ব্যাপক জলবিদ্যুৎ উৎপাদনের সম্ভাবনার কথা উল্লেখ করে প্রধানমন্ত্রী উদাহরণ দিয়ে বলেন, নেপাল ও ভূটান তাদের অর্থনীতির পরিবর্তনের কিভাবে জলবিদ্যুৎ ক্ষেত্রকে কাজে লাগাচ্ছে এবং ভারতেও হিমাচলপ্রদেশ এই ক্ষেত্রে কি সাফল্য অর্জন করেছে।
তিনি বলেন, অরুণাচল প্রদেশ গোটা দেশকে বিদ্যুৎ সরবরাহ করতে পারে।
এই রাজ্যে জলবিদ্যুৎ উৎপাদন সম্ভাবনার বিকাশের জন্য আহ্বান জানিয়ে তিনি জলবিদ্যুৎ প্রকল্প গড়ে তোলার কারণে অন্যত্র সরে যাওয়া মানুষকে ক্ষতিপূরণ দেওয়ার কথাও বলেন।
প্রধানমন্ত্রী বলেন, উত্তর – পূর্বে নতুন ছয়টি কৃষি বিশ্ববিদ্যালয় স্থাপনের পরিকল্পনা নিয়েছে কেন্দ্রীয় সরকার।
কৃষি বিশ্ববিদ্যালয়গুলি স্থাপিত হলে এই অঞ্চল সমগ্র বিশ্বের কাছে জৈব চাষাবাদের দিক থেকে অন্যতম প্রধান কেন্দ্র হয়ে উঠতে পারে।
তিনি জানান, এফ.এম.
রেডিও পরিষেবা এই অঞ্চলে সম্প্রসারিত করা হবে।
তিনি আরও বলেন, `মেক ইন ইন্ডিয়া` – এর একটি অভিন্ন অঙ্গ হিসাবে `মেক ইন নর্থ-ইস্টের` পরিকল্পনা করা হচ্ছে।
প্রধানমন্ত্রী বলেন, উন্নয়নের ক্ষেত্রে যে সকল বাধা-বিপত্তি রয়েছে তা দূর করতে কেন্দ্রীয় মন্ত্রী ও কেন্দ্র সরকারের উচ্চপদস্থ আধিকারিকরা উত্তর-পূর্বের রাজ্যগুলির সঙ্গে এখন ঘনিষ্ঠ সমন্বয় বজায় রেখে কাজ করছে।
এই উপলক্ষ্যে, অরুণাচল প্রদেশের রাজ্যপাল লেঃ জেনারেল (অবসরপ্রাপ্ত) নির্ভয় শর্মা, রাজ্যের মুখ্যমন্ত্রী শ্রী নবম টুকি, কেন্দ্রীয় রেল মন্ত্রী শ্রী সুরেশ প্রভু, রেল প্রতিমন্ত্রী শ্রী মনোজ সিনহা ও স্বরাষ্ট্র প্রতিমন্ত্রী শ্রী কিরেন রিজিজু উপস্থিত ছিলেন।
