প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে মনুষ্যবাহিত মহাকাশযান ‘গগণযান’ কর্মসূচিটি অনুমোদিত হয়েছে।
এই কর্মসূচির মাধ্যমে তিন জন ব্যক্তিকে মনুষ্যবাহিত জিএসএলভি মার্ক – ৩ মহাকাশযানের সাহায্যে মহাকাশে পাঠানো হবে।
‘গগণযান’ কর্মসূচিকে সফল করে তুলতে মহাকাশ যাত্রীদের প্রশিক্ষণ ও অন্যান্য প্রয়োজনীয় পরিকাঠামো গড়ে তোলা হবে।
এই কাজে ভারতীয় মহাকাশ গবেষণা সংস্থা ইসরো-কে বিভিন্ন জাতীয় সংস্থা, গবেষণাগার, শিক্ষা প্রতিষ্ঠান ও শিল্প সংস্থা সহায়তা করবে।
‘গগণযান’ কর্মসূচির জন্য ৯ হাজার ২৩ কোটি টাকার তহবিল গঠন করা প্রয়োজন।
কর্মসূচির জন্য প্রযুক্তিগত উন্নয়ন, মহাকাশযানের হার্ডওয়্যার তৈরি ও অন্যান্য প্রয়োজনীয় পরিকাঠামোগত খাতে খরচ এই তহবিল থেকেই বরাদ্দ করা হবে।
এই ‘গগণযান’ কর্মসূচির ফলে ইসরো, বিভিন্ন শিক্ষা প্রতিষ্ঠান, শিল্প সংস্থা, জাতীয় সংস্থা এবং অন্যান্য বৈজ্ঞানিক প্রতিষ্ঠানের মধ্যে সহযোগিতার এক ব্যাপক কাঠামো গড়ে উঠবে।
গবেষণা ও প্রযুক্তিগত ক্ষেত্রে বিপুল সংখ্যক ছাত্রছাত্রী ও গবেষক সামিল হতে পারবেন।
ব্যাপক কর্মসংস্থানের পাশাপাশি, সর্বাধিক প্রযুক্তিগত ক্ষেত্রে এক প্রশিক্ষিত মানবসম্পদ গড়ে উঠবে।
এছাড়াও, জাতীয় উন্নয়নের স্বার্থে বিজ্ঞান ও প্রযুক্তিকে কর্মজীবন হিসাবে গ্রহণে বিপুল সংখ্যক ছাত্রছাত্রীকে উৎসাহিত করবে।
‘গগণযান’ কর্মসূচি দেশে বিজ্ঞান ও প্রযুক্তি ক্ষেত্রে গবেষণামূলক কাজকর্ম বাড়াতে সাহায্য করবে।
সেই সঙ্গে, ওষুধপত্র, কৃষি, শিল্প নিরাপত্তা, দূষণ, বর্জ্য ব্যবস্থাপনা, জল এবং খাদ্য সম্পদ পরিচালনার ক্ষেত্রে ব্যাপক প্রযুক্তিগত গবেষণার সম্ভাবনা তৈরি হবে।
এই কর্মসূচি দেশে কর্মসংস্থান সৃষ্টি, মানবসম্পদ উন্নয়ন এবং শিল্প ক্ষেত্রে সক্ষমতা বৃদ্ধির দিক থেকে আর্থিক গতিবিধি ত্বরান্বিত করতে সাহায্য করবে।
মনুষ্যবাহিত এই মহাকাশযান কর্মসূচি ভবিষ্যতে বিশ্বের অন্যান্য মহাকাশ অনুসন্ধান উদ্যোগগুলিতে সহযোগী অংশীদার হিসাবে ভারতের অংশগ্রহণের পথ আরও প্রশস্ত করবে।
CG/BD/SB
