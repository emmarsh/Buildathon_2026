দুর্দশাগ্রস্ত কৃষকদের উপকরণ ভর্তুকি ৫০ শতাংশ বাড়ানো হল ৩৩ শতাংশ ফসল নষ্ট হলেও উপকরণ ভর্তুকির প্রাপ্তি নয়াদিল্লি, ০৮ এপ্রিল, ২০১৫ দুর্দশাগ্রস্ত কৃষকদের ত্রাণ সাহায্য দেওয়ার জন্য আজ প্রধানমন্ত্রী শ্রী নরেন্দ্র মোদী দুটি গুরুত্বপূর্ণ ঘোষণা করলেন।
গত বছর দেশের নানা জায়গায় অস্বাভাবিক আবহাওয়ার ফলে কৃষকরা ক্ষতির সম্মুখীন হয়েছিলেন, সে বিষয়ে প্রধানমন্ত্রী উদ্বেগ প্রকাশ করেন।
তিনি বলেন, আমাদের দায়িত্ব সঙ্কটের সময়ে কৃষকদের সাহায্য করা এবং সেজন্য সরকার দুর্দশাগ্রস্ত কৃষকদের ক্ষয়ক্ষতির মূল্যায়ন করতে কয়েকটি কেন্দ্রীয় দলকে পাঠিয়েছিলেন।
তিনি জানান যে, কেন্দ্র ও রাজ্য সরকারগুলি এবং ব্যাঙ্ক ও বিমা সংস্থাগুলি কৃষকদের ত্রাণ দিতে যতটা সম্ভব চেষ্টা করবে।
উপকরণ ভর্তুকির নিয়ম-নীতিতে উল্লেখনীয় পরিবর্তনের ঘোষণা করে শ্রী মোদী বলেন, এখন থেকে ৩৩ শতাংশ ফসল নষ্ট হলেও কৃষকরা উপকরণ ভর্তুকি পাবেন।
এতদিন পর্যন্ত ৫০ শতাংশ বা তার বেশি ফসল নষ্ট হলে কেবলমাত্র তখনই কৃষকদের উপকরণ ভর্তুকি দেওয়া হতো।
প্রধানমন্ত্রীর আরেকটি গুরুত্বপূর্ণ ঘোষণা হল, দুর্দশাগ্রস্ত কৃষকদের দেও উপকরণ ভর্তুকির অঙ্ক এখনকার পরিমাণের ৫০ শতাংশ বাড়ানো হবে।
তিনি জানান, এতদিন পর্যন্ত উপকরণ ভর্তুকির অঙ্ক সামান্য হারে বাড়ানো হত।
এবার সেই ব্যবস্থার আমূল পরিবর্তন করা হল।
প্রধানমন্ত্রী নয়াদিল্লিতে ‘প্রধানমন্ত্রী মুদ্রা যোজনার’ সূচনা অনুষ্ঠানের ফাঁকে এই গুরুত্বপূর্ণ ঘোষণাগুলি করেন।
