প্রধানমন্ত্রী শ্রী নরেন্দ্র মোদীর পৌরোহিত্যে কেন্দ্রীয় মন্ত্রিসভার বৈঠকে বৃত্তিমূলক প্রশিক্ষণের জাতীয় পরিষদ এনসিভিটি এবং জাতীয় দক্ষতা উন্নয়ন সংস্থা এনএসডিএ-কে মিলিত করে বৃত্তিমূলক শিক্ষা ও প্রশিক্ষণের জাতীয় পরিষদ গঠনের সিদ্ধান্ত অনুমোদন করেছে।
নতুন এই সংস্থাটি স্বল্পমেয়াদি এবং দীর্ঘমেয়াদি ক্ষেত্রে, বৃত্তিমূলক শিক্ষা ও প্রশিক্ষণের কাজে জড়িত সংস্থাগুলিকে নিয়ন্ত্রণ এবং এইসব সংস্থার কাজের প্রামাণ্য মান স্থির করবে।
সংস্থাটির প্রাথমিক কাজ হবে বৃত্তিমূলক এবং দক্ষতা উন্নয়নমূলক বিভিন্ন সংস্থার কাজের মূল্যায়ন, তাদের পুরস্কার প্রদান ও তথ্য সংগ্রহকারী সংস্থাগুলির স্বীকৃতি প্রদান ও নিয়ন্ত্রণ।
এছাড়া, বিভিন্ন সংস্থা এবং দক্ষতা উন্নয়ন পরিষদ কর্তৃক প্রশিক্ষণপ্রাপ্ত ব্যক্তিদের দক্ষতা মানের অনুমোদনের কাজও সংস্থাটি করবে।
অন্যদিকে, বৃত্তিমূলক প্রশিক্ষণ প্রদানকারী সংস্থাগুলিকে পরোক্ষভাবে নিয়ন্ত্রণের কাজের দায়িত্বও পালন করবে এই সংস্থা।
এছাড়া, এই ধরণের কাজ বিষয়ে গবেষণা ও প্রচার এবং অভিযোগ নিষ্পত্তির কাজও এই সংস্থা করবে।
প্রস্তাবিত এই পরিষদের একজন চেয়ারপার্সন থাকবেন এবং আধিকারিক ও অনাধিকারিক পর্যায়ের সদস্যও থাকবেন।
যেহেতু দুটি সংস্থাকে মিলিয়ে এনসিভিইটি গড়ে তোলা হবে, তাই দুটি সংস্থার বিভিন্ন পরিকাঠামো ও সহায়সম্পদ এই সংস্থা ব্যবহার করতে পারবে।
এর অতিরিক্ত হিসাবে এই সংস্থার কাজের সুবিধার্থে নতুন কয়েকটি পদ সৃষ্টি করা হবে।
প্রাতিষ্ঠানিক সংস্কারের এই উদ্যোগের ফলে দক্ষতা উন্নয়ন সংক্রান্ত কর্মসূচিগুলির গুণমান এবং প্রাসঙ্গিকতার দিকটিতেও বিশেষভাবে নজর দেওয়া সম্ভব হবে।
এছাড়া, বৃত্তিমূলক শিক্ষা ও প্রশিক্ষণের ক্ষেত্রে বেসরকারি বিনিয়োগ এবং নিয়োগকারীরাও এগিয়ে আসবেন।
সামগ্রিকভাবে ভারতকে বিশ্বের কর্মদক্ষতার রাজধানী হিসেবে গড়ে তোলার প্রধানমন্ত্রীর ঘোষিত কর্মসূচি রূপায়ণের ক্ষেত্রে নতুন এই সংস্থা বিশেষ ভূমিকা নেবে।
তাছাড়া, আমাদের দেশে দক্ষতা-ভিত্তিক শিক্ষা প্রণালীকে আরও বেশি প্রেরণামূলক হিসাবে দেখা হবে এবং ছাত্রছাত্রীরা দক্ষতা-কেন্দ্রিক শিক্ষা পাঠ্যক্রমের প্রতি আরও বেশি করে আকৃষ্ট হবে।
দক্ষ কর্মীবাহিনীর নিরবচ্ছিন্ন সরবরাহের ব্যবস্থার ফলে আমাদের দেশে শিল্প এবং পরিষেবাদাতা সংস্থাগুলির পক্ষে ব্যবসার সুবিধা বৃদ্ধি পাবে বলে আশা করা হচ্ছে।
CG/PB/DM
