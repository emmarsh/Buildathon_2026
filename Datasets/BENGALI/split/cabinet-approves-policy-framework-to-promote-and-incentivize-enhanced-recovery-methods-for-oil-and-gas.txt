প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে, খনিজ তেল এবং গ্যাসের অভ্যন্তরীণ উৎপাদন বাড়ানোর জন্য, উৎপাদনের উন্নত পদ্ধতি/অচিরাচরিত হাইড্রোকার্বন উৎপাদন পদ্ধতিকে উৎসাহিত করতে একটি নীতিকাঠামো গঠনের বিষয়টি অনুমোদিত হয়েছে।
সেল গ্যাস ও তেল উৎপাদন ; টাইট গ্যাস ও তেল উৎপাদন ; গ্যাস হাইড্রেট এবং হেভি অয়েল থেকে তেল উৎপাদন, উন্নত উৎপাদন পদ্ধতি, অচিরাচরিত হাইড্রোকার্বন উৎস থেকে তেল ও গ্যাস সংগ্রহ এবং প্রযুক্তিগতভাবে জটিল পদ্ধতিতে প্রাকৃতিক উৎস থেকে খনিজ তেল সংগ্রহের বিষয়টিকে এই নীতি কাঠামোর মধ্যে ধরা হয়েছে।
শিক্ষা এবং গবেষণা সংস্হার সঙ্গে শিল্প সংস্হার মেলবন্ধনের মাধ্যমে খনিজ তেল ও গ্যাসের অনুসন্ধান ও উৎপাদনের কাজকে উৎসাহিত করার লক্ষ্যেই কৌশলগত উদ্দেশে এই নীতি নির্ধারণ করা হয়েছে।
সমস্ত চুক্তিভিত্তিক ব্যবস্হা এবং মনোনীত তৈলক্ষেত্রে এই নীতি কার্যকর হবে।
নতুন এই নীতির ফলে খনিজ তেল অনুসন্ধান ও উৎপাদন ক্ষেত্রে বিনিযোগ বৃদ্ধি পাবে, অর্থনৈতিক তৎপরতা বাড়বে এবং অতিরিক্ত কর্মসংস্হানের সুযোগ সৃষ্টি হবে।
বর্তমানে প্রচলিত তৈলক্ষেত্রগুলিতে নতুন এবং অত্যাধুনিক প্রযুক্তি ব্যবহারে এই নীতি সহায়ক ভূমিকা নেবে।
নীতিটি রূপায়ণের জন্য কেন্দ্রীয় পেট্রল ও খনিজ তেল মন্ত্রক ;হাইড্রোকার্বন মহানির্দেশনালয়, শিল্পসংস্হা এবং শিক্ষা গবেষনা জগতের প্রতিনিধিদের নিয়ে একটি কমিটি গঠন করা হবে।
আগামী ১০ বছরের জন্য এই কমিটি কার্যকর থাকবে এবং নতুন এই নীতিতে প্রস্তাবিত আর্থিক সুযোগ-সুবিধাগুলি ১২০ মাসের জন্য পাওয়া যাবে।
দেশের খনিজ তেল ক্ষেত্রে আগামী ২০ বছরে ১২০ মিলিয়ন মেট্রিক টন অতিরিক্ত খনিজ তেল উৎপাদন এবং ৫২ বিলিয়ন ঘনমিটার অতিরিক্ত গ্যাস উৎপাদনের লক্ষ্যেই এই নীতিকাঠামো প্রণয়ন করা হয়েছে।
CG/PB/NS
