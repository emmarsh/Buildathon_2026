নেতাজি সম্পর্কিত ফাইলের প্রথম সেটটি আজ ভারতের জাতীয় পুরাতত্ত্ব বিভাগের মহানির্দেশকের হাতে তুলে দিলেন প্রধানমন্ত্রীর প্রিন্সিপাল সচিব শ্রী নৃপেন্দ্র মিশ্র।
এর মধ্য দিয়ে আগামী বছর ২৩ জানুয়ারি নেতাজি সম্পর্কিত ফাইল প্রকাশের পথে আরও এক ধাপ এগিয়ে গেল কেন্দ্রীয় সরকার।
প্রসঙ্গত উল্লেখ্য, এ বছর গত ৪ অক্টোবর নেতাজি সুভাষ চন্দ্র বসুর আত্মীয়-পরিজনদের প্রধানমন্ত্রী তাঁর ৭ রেস কোর্স রোডের বাসভবনে সাদর অভ্যর্থনা জানিয়ে বলেন, নেতাজি সম্পর্কে তাঁদের সকলের আবেগ ও আশা-আকাঙ্ক্ষার শরিক হতে পেরে তিনি এবং তাঁর সরকার বিশেষভাবে গর্বিত।
প্রধানমন্ত্রী তাঁদের আরও বলেন যে ইতিহাসকে গোপন রাখার নীতিতে তাঁর সরকার বিশ্বাস করে না।
ইতিহাসের কন্ঠরোধ করার কোন অভিপ্রায়ও তাঁর সরকারের নেই।
এই কারণে নেতাজি সম্পর্কিত যাবতীয় তথ্য দেশবাসীর কাছে উন্মুক্ত করে দিতে তাঁরা অঙ্গীকারবদ্ধ।
নেতাজির পরিবার-পরিজনদের আশ্বাস দিয়ে প্রধানমন্ত্রী বলেন যে ফাইল প্রকাশের জন্য তাঁর সরকার যা যা করণীয় সমস্ত কিছুই করবে এবং এ ব্যাপারে অন্যান্য দেশের সঙ্গেও কথাবার্তা বলবে।
প্রধানমন্ত্রী তাঁদের প্রতিশ্রুতি দিয়েছিলেন যে নেতাজির জন্মবার্ষিকী ২৩ জানুয়ারি, ২০১৬-তে এই ফাইল প্রকাশ করার কাজ শুরু হবে।
প্রধানমন্ত্রীর ঘোষণা ও প্রতিশ্রুতি অনুযায়ী, প্রধানমন্ত্রীর দপ্তরে রক্ষিত নেতাজি সম্পর্কিত ৩৩টি ফাইলের প্রথম সেট আজ জাতীয় পুরাতত্ত্ব বিভাগের হাতে তুলে দেওয়া হল।
নেতাজি সম্পর্কিত মোট ৫৮টি ফাইল ডিজিটাল পদ্ধতিতে সংরক্ষণ করে সমগ্র জাতির কাছে উন্মুক্ত করা হবে।
এ ব্যাপারে কেন্দ্রীয় স্বরাষ্ট্র মন্ত্রক ও বিদেশ মন্ত্রক পৃথক পৃথকভাবে বিষয়টি দেখভাল করছে।
নেতাজি সম্পর্কিত তথ্য প্রকাশ সম্পর্কে দেশবাসীর বহুদিনের দাবি ও চাহিদা এবার পূরণ হতে চলেছে।
PG/SKD/DM/S
