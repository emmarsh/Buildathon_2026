নয়াদিল্লি, ২৩ ফেব্রুয়ারি, ২০১৫ আজ সংসদের বাজেট অধিবেশন আরম্ভ হচ্ছে।
আমাদের সরকার এই প্রথম সম্পূর্ণ সময়ের অধিবেশনের সুযোগ পেল।
গণতন্ত্রের এই মন্দিরে প্রত্যেকটি বিষয়ের ওপর বিশদ আলোচনা ও তর্ক-বিতর্ক হোক এবং সেই আলোচনার ফলে যে সুফল পাওয়া যাবে, তা যেন দেশের দরিদ্র থেকে দরিদ্রতর মানুষের উপকারে আসে – এই সংকল্প নিয়ে এই বাজেট অধিবেশন শুরু হতে চলেছে।
গতকালও আমি প্রত্যেকটি দলের নেতাদের সঙ্গে দীর্ঘক্ষণ আলোচনা করেছি, তাঁদের মতামতও শুনেছি।
আমরা দেশের পক্ষে মঙ্গলজনক প্রত্যেকটি গুরুত্বপূর্ণ বিষয়ে যাতে বিশদ আলোচনা চালানো যায়, তার প্রয়াস নেব।
বাজেট অধিবেশন যে কোনও সরকারের ক্ষেত্রেই অত্যন্ত গুরুত্বপূর্ণ সময়।
এটি দেশের জন্যেও গুরুত্বপূর্ণ।
সাধারণ মানুষের আশা-আকাঙ্খা পূরণ করার প্রয়াসের ইঙ্গিত বাজেটের মধ্যে দেখা যায়।
আর আমার বিশ্বাস, বাজেট অধিবেশন অত্যন্ত ভালো পরিবেশে, সহযোগিতার বাতাবরণে সকলে মিলে ভালো কিছু করার প্রয়াসের একটি শুভক্ষণ হয়ে উঠবে।
অনেক অনেক ধন্যবাদ।
