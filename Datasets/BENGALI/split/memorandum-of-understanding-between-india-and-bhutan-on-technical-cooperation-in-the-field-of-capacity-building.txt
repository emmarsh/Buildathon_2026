ভারত ও ভুটানের মধ্যে প্রযুক্তিগত সহযোগিতা সম্পর্কিত এক চুক্তি স্বাক্ষরের প্রস্তাব অনুমোদিত হল কেন্দ্রীয় মন্ত্রিসভার বৈঠকে।
চুক্তিটি স্বাক্ষরিত হলে উৎপাদনক্ষমতা তথা দক্ষতা বৃদ্ধি, প্রযুক্তিগত পদ্ধতি অনুসরণের ক্ষেত্রে সুনির্দিষ্ট মান বা মাত্রা নির্ণয় এবং পরিকাঠামো প্রযুক্তির ক্ষেত্রে দ্বিপাক্ষিক বিনিময় কর্মসূচি বিশেষভাবে উৎসাহিত হবে।
প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত মন্ত্রিসভার বৈঠকে আজ আলোচনার পর এই চুক্তি স্বাক্ষরের প্রস্তাবটিতে সম্মতি জানানো হয়।
দীর্ঘকাল ধরেই ভারত ও ভুটানের মধ্যে রয়েছে কূটনৈতিক, অর্থনৈতিক এবং সাংস্কৃতিক সম্পর্কের এক নিবিড় বন্ধন।
২০০৭ সালে নয়াদিল্লিতে স্বাক্ষরিত ভারত-ভুটান মৈত্রী চুক্তিটি এই দ্বিপাক্ষিক সম্পর্ককে আরও জোরদার করে তুলেছে।
২০১৪ সালের জুন মাসে ভারতের প্রধানমন্ত্রী শ্রী নরেন্দ্র মোদীর ভুটান সফরের ফলশ্রুতিতে দু’দেশের মধ্যে নিয়মিতভাবে উচ্চ পর্যায়ের বিনিময় কর্মসূচিগুলিও বিশেষ উৎসাহ লাভ করেছে।
প্রধানমন্ত্রীর ঐ সফরকালে দুটি দেশই তাদের জাতীয় স্বার্থে এই সহযোগিতা ও সমন্বয়ের সম্পর্ককে সুদূরপ্রসারী করে তুলতে সম্মত হয়।
প্রস্তাবিত চুক্তিটি স্বাক্ষরিত হলে দু’দেশের মধ্যে শিক্ষা, বিজ্ঞান ও প্রযুক্তিগত পঠনপাঠন এবং গবেষণার উপযোগী পরিবেশ গড়ে তোলার কাজ সহজতর হয়ে উঠবে।
ভারত-ভুটান মৈত্রী চুক্তির ২,৭ ও ৮ ধারার আওতায় এই মউটি স্বাক্ষরিত হবে।
২০০৩-এর আগস্টে প্রতিষ্ঠিত ভারত-ভুটান ফাউন্ডেশনের মূল লক্ষ্যও ছিল তাই।
প্রসঙ্গত উল্লেখ্য, ভারত ও ভুটানের মধ্যে বর্তমানে জলবিদ্যুৎ উৎপাদন সংক্রান্ত এক সহযোগিতা সম্প্রসারণ চুক্তি বহাল রয়েছে।
দ্বিপাক্ষিক সহযোগিতার ক্ষেত্রে এটি হল এক অনন্য নজির।
প্রস্তাবিত চুক্তিটি রূপায়িত হলে ভারতের কেন্দ্রীয় পূর্ত বিভাগ পার্বত্য এলাকায় রাস্তা নির্মাণের ক্ষেত্রে এক বিশেষ অভিজ্ঞতা সঞ্চয় করবে।
দেশের জম্মু ও কাশ্মীর, হিমাচল প্রদেশ এবং উত্তরাখণ্ড সহ উত্তর-পূর্বাঞ্চলের পাহাড়ি এলাকাগুলিতে সড়ক নির্মাণের পক্ষে এই অভিজ্ঞতা নিঃসন্দেহে ফলদায়ক হয়ে উঠবে।
একইসঙ্গে, ভারতীয় পূর্ত বিভাগের আশা যে ভুটানে সড়ক নির্মাণ সংক্রান্ত কয়েকটি প্রকল্প রূপায়ণের বরাতও তারা লাভ করবে।
PG/SKD/DM/S
