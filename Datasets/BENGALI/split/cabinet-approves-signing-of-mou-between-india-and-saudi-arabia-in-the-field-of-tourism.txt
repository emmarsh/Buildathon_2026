ভারত ও সৌদি আরবের মধ্যে পর্যটন ক্ষেত্রে সহযোগিতা আরও বাড়িয়ে তুলতে কেন্দ্রীয় পর্যটন মন্ত্রক এবং সৌদি পর্যটন কমিশন ও সৌদি আরব ন্যাশনাল হেরিটেজের মধ্যে সমঝোতাপত্র বা মউ স্বাক্ষরের প্রস্তাবটি কেন্দ্রীয় মন্ত্রিসভার বৈঠকে অনুমোদিত হয়েছে।
প্রধানমন্ত্রী শ্রী নরেন্দ্র মোদীর পৌরহিত্যে বুধবার কেন্দ্রীয় মন্ত্রিসভার বৈঠকে এ বিষয়ে সিদ্ধান্ত হয়।
এই মউ স্বাক্ষরের উদ্দেশ্য হ’ল – পর্যটন ক্ষেত্রের উন্নয়ন, হোটেল, রিসর্ট, পর্যটক আবাস সংক্রান্ত সুযোগ-সুবিধা, পর্যটন সংক্রান্ত তথ্য ও পরিসংখ্যান সহ কৃষি-পর্যটন, মরু পর্যটন প্রভৃতি ক্ষেত্রে তথ্য ও বিশেষজ্ঞ আদান-প্রদান।
গণমাধ্যমে প্রকাশিত বা সম্প্রচারিত অনুষ্ঠান বা কর্মসূচি বিনিময়, পর্যটন সংক্রান্ত স্বল্প দৈর্ঘ্যের ছবি আদান-প্রদান, বিশেষজ্ঞ ও পর্যটনের সঙ্গে যুক্ত প্রতিনিধিদের একে অপরের দেশ ভ্রমণ।
পর্যটন ক্ষেত্রে বিনিয়োগের সুযোগ-সুবিধা খুঁজে বের করা এবং পর্যটন প্রকল্পগুলিতে পারস্পরিক বিনিয়োগে উৎসাহ প্রদান।
যৌথভাবে পর্যটন সংক্রান্ত অনুষ্ঠান, প্রদর্শনী, সভা-সম্মেলন প্রভৃতি আয়োজন করার সংস্থানও প্রস্তাবে রয়েছে।
এছাড়া, পর্যটন ক্ষেত্রে উদ্ভাবনমূলক অভিজ্ঞতা ও প্রযুক্তির আদান-প্রদান এবং পর্যটন ক্ষেত্রের সঙ্গে যুক্ত আন্তর্জাতিক মঞ্চ ও সংগঠনগুলিতে পারস্পরিক সহযোগিতা ও সমন্বয় বাড়ানোর কথাও চুক্তিতে রয়েছে।
CG/BD/SB
