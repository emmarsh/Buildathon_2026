প্রধানমন্ত্রী শ্রী নরেন্দ্র মোদী আজ আকাশবাণীর ডিজিটাল সিডি’র একটি সেট প্রকাশের মাধ্যমে রামচরিতমানস-এর ডিজিটাল সংস্করণের আনুষ্ঠানিক প্রকাশ করলেন।
এই সাঙ্গীতিক উপস্থাপনার নেপথ্যে থাকা শিল্পীদের অবদান ও প্রয়াসের প্রশংসা করে প্রধানমন্ত্রী বলেন, তাঁরা যে শুধু সঙ্গীত সাধনা হিসেবেই এই কাজ করেছেন তা নয়, এটা ছিল তাঁদের কাছে সংস্কৃতি সাধনা ও সংস্কার সাধনার এক নিদর্শন।
রামচরিতমানস’কে “ভারতাত্মার মূল ভাব” প্রকাশকারী মহাকাব্য বলে আখ্যা দিয়ে প্রধানমন্ত্রী মরিশাস এবং নানা দূর দেশে যাওয়া ভারতীয়দের কথা উল্লেখ করে জানান, কেমন করে তাঁরা প্রজন্মের পর প্রজন্ম ধরে ভারতের সঙ্গে তাঁদের যোগসূত্র অক্ষুণ্ণ রেখেছিলেন এই রামচরিতমানস পাঠের মধ্য দিয়ে।
প্রধানমন্ত্রী দেশের মানুষকে ঐক্যবদ্ধ করা, চেতনা ও তথ্য যোগানোর ক্ষেত্রে আকাশবাণীর ভূমিকার প্রশংসা করেন।
প্রধানমন্ত্রী বলেন, দেশের বিভিন্ন প্রান্তের নানা শিল্পীর মোট ৯ লক্ষ ঘন্টার রেকর্ডিং তাঁদের কাছে রয়েছে বলে আকাশবাণী তাঁকে জানিয়েছে।
একে এক অমূল্য সংগ্রহ বলে অভিহিত করে প্রধানমন্ত্রী বলেন, ভাবীকালের জন্য এর বিশদ নথিকরণ প্রয়োজন।
তথ্য ও সম্প্রচার মন্ত্রী শ্রী অরুণ জেটলি এবং প্রসার ভারতীর চেয়ারম্যান শ্রী সূর্য প্রকাশও অনুষ্ঠানে উপস্থিত ছিলেন।
