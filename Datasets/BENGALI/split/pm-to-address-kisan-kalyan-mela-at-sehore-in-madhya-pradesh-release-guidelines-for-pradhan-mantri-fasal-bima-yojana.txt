বৃহস্পতিবার মধ্যপ্রদেশের সেহরে কিষাণ কল্যাণ মেলায় ভাষণ দেবেন প্রধানমন্ত্রী শ্রী নরেন্দ্র মোদী।
কৃষির বিকাশ ও উন্নয়ন এবং কৃষক কল্যাণে কেন্দ্রীয় সরকারের কর্মপ্রচেষ্টার বিভিন্ন দিক তিনি তুলে ধরবেন এদিনের ভাষণে।
প্রধানমন্ত্রী ফসল বিমা যোজনার কাজকর্মের একটি রূপরেখাও প্রধানমন্ত্রী আনুষ্ঠানিকভাবে প্রকাশ করবেন এদিন।
শস্য বিমা সংক্রান্ত এই প্রকল্পটি গত মাসে অনুমোদিত হয় কেন্দ্রীয় মন্ত্রিসভার বৈঠকে।
প্রধানমন্ত্রী ফসল বিমা যোজনার কাজ শুরু হয়ে যাবে আসন্ন খরিফ মরশুম থেকেই।
এই প্রকল্পের আওতায় খরিফ শস্যের জন্য মাত্র ২ শতাংশ হারে বিমার প্রিমিয়াম দিতে হবে কৃষকদের।
রবিশস্যের জন্য প্রিমিয়ামের হার হবে ১.৫ শতাংশ।
অন্যদিকে, বাণিজ্যিক ফলন এবং বাগিচা শস্যের ক্ষেত্রে কৃষকদের প্রদেয় প্রিমিয়ামের হার হবে ৫ শতাংশ।
সকল কৃষকের ক্ষেত্রেই প্রিমিয়ামের এই হারগুলি এক ও অভিন্ন রাখা হয়েছে।
এই বিশেষ শস্য বিমা প্রকল্প রূপায়ণে সরকারের পক্ষ থেকে যে ভর্তুকি দেওয়া হবে, তার কোনও নির্দিষ্ট সীমা বেঁধে দেওয়া হয়নি।
এর আগে চালু শস্য বিমা প্রকল্পগুলিতে প্রিমিয়ামের যে হার ধার্য করা হতো, তাতে বিশেষ লাভবান হতেন না সংশ্লিষ্ট কৃষকরা।
এই কারণে, আগের শস্য বিমা প্রকল্প বাতিল করে চালু করা হয়েছে প্রধানমন্ত্রী ফসল বিমা যোজনা।
এই প্রকল্পের আওতায় বিমাকৃত অর্থের পুরোটাই শস্যহানির ক্ষেত্রে ফেরৎ পাবেন কৃষকরা।
বৃহস্পতিবারের এই অনুষ্ঠানে কৃষকদের মধ্যে সয়েল হেলথ কার্ড বন্টন করবেন প্রধানমন্ত্রী।
এছাড়া, শস্য বিমা সংক্রান্ত কিছু দাবিদাওয়ার নিষ্পত্তিতে প্রাপ্য অর্থের নথিও তিনি তুলে দেবেন কয়েকজন কৃষকের হাতে।
PG/SKD/SB/S
