রবিবার সন্ধ্যায় বারাণসীর অসি ঘাটে পরিবেশ-বান্ধব ই-বোট, অর্থাৎ প্রযুক্তিচালিত নৌকার আনুষ্ঠানিক সূচনা করলেন প্রধানমন্ত্রী শ্রী নরেন্দ্র মোদী।
সূচনার পর ই-বোটে চেপে কিছুক্ষণ গঙ্গাবিহারও করেন তিনি।
এই সময় নৌকা-চালকদের সঙ্গে এক আলাপচারিতায় মিলিত হন শ্রী মোদী।
পরে, অসি ঘাটে এক জনসমাবেশে ভাষণ দেন প্রধানমন্ত্রী।
সমাবেশে প্রধানমন্ত্রী তাঁর ভাষণে বলেন, প্রযুক্তিচালিত ই-বোট একদিকে যেমন দূষণের মাত্রা কমাতে সাহায্য করবে, অন্যদিকে তেমনই জ্বালানি সাশ্রয়ের কাজেও সফল হবে।
এর ফলে নৌকা-চালক বা নাবিকরা যে অর্থ সঞ্চয় করতে পারবেন তা তাঁদের তরুণ প্রজন্মের কল্যাণে কাজে লাগাতে পারবেন।
এই আধুনিক নৌকার আরোহী পর্যটকরাও এক নতুন অভিজ্ঞতা লাভের সুযোগ পাবেন।
প্রধানমন্ত্রী বলেন যে তাঁর সরকার দরিদ্র মানুষের ক্ষমতায়নের লক্ষ্যে অঙ্গীকারবদ্ধ।
কারণ, এই ব্যবস্থা দারিদ্র্যের বিরুদ্ধে এক হাতিয়ার বিশেষ।
তাই, সাধারণ মানুষকে শক্তিশালী করে তুলতে তাঁর সরকার বিভিন্ন কর্মসূচি রূপায়ণে আগ্রহী।
প্রসঙ্গত, দেশীয় প্রযুক্তিতে গড়ে তোলা ভারতের ‘নেভিগেশনাল স্যাটেলাইট’-এর কথাও উল্লেখ করেন তিনি।
নৌকা চালিয়ে দেশের যে লক্ষ লক্ষ মানুষ জীবিকার্জন করেন, তাঁদের সম্মানে এই স্যাটেলাইট নেটওয়ার্কটিকে ‘নাবিক’নামে চিহ্নিত করা হয়েছে বলে জানান তিনি।
এর আগে ই-রিক্সা বন্টনের এক কর্মসূচিতেও যোগ দেন প্রধানমন্ত্রী।
বারাণসীর ডিএলডব্ল্যু গ্রাউন্ডে ই-রিক্সা গ্রহীতাদের সঙ্গে আলাপচারিতায় মিলিত হন তিনি।
এদিন সাংস্কৃতিক পঠনপাঠন ও গবেষণার বিশিষ্ট কেন্দ্র ‘জ্ঞান প্রভা’ দর্শনেও যান শ্রী নরেন্দ্র মোদী।
ভারতের সাংস্কৃতিক ঐতিহ্যকে এই কেন্দ্রটিতে যেভাবে তুলে ধরা হয়েছে তার ভূয়সী প্রশংসা করেন তিনি।
বারাণসীর বিশিষ্ট নাগরিকদের সঙ্গে এক মতবিনিময় অনুষ্ঠানে সর্বত্র পরিচ্ছন্নতা রক্ষার কাজে উদ্বুদ্ধ হতে আহ্বান জানান প্রধানমন্ত্রী।
বারাণসীকে দেশের পরিচ্ছন্নতমশহর হিসেবে গড়ে তোলার পরামর্শ দেন তিনি।
PG/SKD/DM/S
