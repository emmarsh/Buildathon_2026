বি পি এল পরিবারগুলির কোন মহিলা সদস্যের নামে বিনা খরচে রান্নার গ্যাসের সংযোগ দেওয়ার লক্ষ্যে ‘প্রধানমন্ত্রী উজ্জ্বলা যোজনা’ নামে একটি কর্মসূচি অনুমোদিত হল কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে।
প্রধানমন্ত্রী শ্রী নরেন্দ্র মোদীর নেতৃত্বে বৈঠকটি আজ এখানে অনুষ্ঠিত হয়।
এই কর্মসূচির আওতায় বি পি এল পরিবারগুলিতে ৫ কোটি রান্নার গ্যাসের সুযোগ পৌঁছে দিতে ৮ হাজার কোটি টাকার সংস্থান রাখার প্রস্তাব করা হয়েছে।
বি পি এল পরিবারগুলিতে রান্নার গ্যাসের সংযোগ পিছু ১,৬০০ টাকা করে আর্থিক সহায়তা বরাদ্দ করা হয়েছে।
বি পি এল পরিবারগুলিকে চিহ্নিত করা হবে রাজ্য ও কেন্দ্রশাসিত অঞ্চলগুলির সঙ্গে পরামর্শক্রমে।
২০১৬-১৭, ২০১৭-১৮ এবং ২০১৮-১৯ – এই তিনটি আর্থিক বছরে রূপায়িত হবে এই কর্মসূচিটি।
দেশের দরিদ্রতম পরিবারগুলির কোটি কোটি মহিলা সদস্যের কল্যাণে এই ধরনের একটি কর্মসূচি এই প্রথম চালু করতে চলেছে পেট্রোলিয়াম ও প্রাকৃতিক গ্যাস মন্ত্রক।
উল্লেখ্য, আমাদের দেশের দরিদ্র পরিবারগুলি সাধারণভাবে রান্নার গ্যাসের সুযোগ থেকে বঞ্চিত।
শহর ও আধা-শহর এলাকায় মূলত উচ্চবিত্ত ও মধ্যবিত্ত শ্রেণীর মানুষরাই এই সুযোগ-সুবিধা ভোগ করে থাকেন।
দরিদ্র পরিবারগুলিতে রান্নাবান্নার কাজে যে জীবাশ্ম জ্বালানি সচরাচর ব্যবহার করা হয়, তা স্বাস্থ্যের পক্ষে বেশ ক্ষতিকর বলে প্রমাণিত হয়েছে।
বিশ্ব স্বাস্থ্য সংস্থা (হু)-র এক সমীক্ষা অনুযায়ী ভারতে ৫ লক্ষ মৃত্যুর ঘটনা ঘটে শুধুমাত্র এই ধরনের জ্বালানি ব্যবহারের ফলে।
অধিকাংশ মৃত্যুই হৃদরোগ, শ্বাসজনিত সংক্রমণ এবং ফুসফুসের কারণে যার সঙ্গে ঘনিষ্ঠ যোগ রয়েছে জীবাশ্ম জ্বালানি ব্যবহারের।
এই কারণে দারিদ্রসীমার নিচে বসবাসকারী পরিবারের ছেলে-মেয়েরা নানা ধরনের শ্বাসজনিত সংক্রমণের শিকার হয়ে পড়ে।
বিশেষজ্ঞদের মতে, রান্না ঘরে জীবাশ্ম জ্বালানি ব্যবহারের মাধ্যমে আগুন জ্বলতে থাকায় যে ক্ষতি হয় তা প্রতি ঘণ্টায় ৪০০টি সিগারেট পুড়ে যাওয়ার ফলে পরিবেশের যে ক্ষতি হয় তার সমান।
বি পি এল পরিবারগুলিতে রান্নার গ্যাসের সংযোগ দেওয়ার ফলে এল পি জি-র আওতায় নিয়ে আসা সম্ভব হবে দেশের সবক’টি পরিবারকেই।
শুধু তাই নয়, মহিলাদের স্বাস্থ্য রক্ষায় এবং তাদের ক্ষমতায়নেও এই ব্যবস্থা বিশেষ কার্যকর হয়ে উঠবে।
রান্নার গ্যাসের যোগান তথা সরবরাহের কাজে যুক্ত থেকে গ্রামীণ যুবক-যুবতীরা কর্মসংস্থানেরও সুযোগ পাবেন।
কেন্দ্রীয় অর্থমন্ত্রী গত ২৯ ফেব্রুয়ারির বাজেট ভাষণে ২০১৬-১৭ আর্থিক বছরের জন্য ২ হাজার কোটি টাকা সংস্থানের কথা ঘোষণা করেছিলেন দারিদ্রসীমার নিচে বসবাসকারী একজন করে মহিলা সদস্যের নামে মোট ১.৫ কোটি রান্নার গ্যাসের সংযোগ দেওয়ার লক্ষ্যে।
তিনি তাঁর বাজেট ভাষণে আরও উল্লেখ করেছিলেন যে পরবর্তী দুটি অর্থ বছরেও এই কর্মসূচি রূপায়ণের কাজ অব্যাহত রাখা হবে যাতে মোট ৫ কোটি পরিবারকে এর আওতায় নিয়ে আসা যায়।
PG/SKD/DM/
