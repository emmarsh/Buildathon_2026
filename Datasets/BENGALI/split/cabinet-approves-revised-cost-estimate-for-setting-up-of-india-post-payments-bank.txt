ইন্ডিয়া পোস্ট পেমেন্ট ব্যাঙ্ক বা আইপিপিবি গড়ে তোলার ব্যাপারে প্রকল্প বরাদ্দ ৮০০ কোটি টাকা থেকে সংশোধন করে ১,৪৩৫ কোটি টাকা করার বিষয়টি আজ অনুমোদন করল কেন্দ্রীয় মন্ত্রিসভা।
প্রধানমন্ত্রী শ্রী নরেন্দ্র মোদীর পৌরোহিত্যে আজ (২৯ আগস্ট, ২০১৮) কেন্দ্রীয় মন্ত্রিসভার বৈঠকটি হয়।
সংশোধিত হিসেবে যে অতিরিক্ত ৬৩৫ কোটি টাকা বরাদ্দ হয়েছে তার মধ্যে ৪০০ কোটি টাকা প্রযুক্তি সংক্রান্ত মূল্যের জন্য খরচ হবে এবং বাদবাকি ২৩৫ কোটি টাকা মানবসম্পদে খরচ করা হবে।
প্রসঙ্গত, আইপিপিবি পরিষেবা আগামী পয়লা সেপ্টেম্বর থেকে ৬৫০টি আইপিপিবি শাখা এবং ৩২৫০টি অ্যাক্সেস পয়েন্টে পাওয়া যাবে।
এ বছর ডিসেম্বর নাগাদ ১.৫৫ লক্ষ ডাকঘরেও এই পরিষেবা পাওয়া যাবে।
এই পরিষেবা চালু হলে সারা দেশে কর্মসংস্থানের সুযোগ আরও বাড়বে প্রায় ৩,৫০০ দক্ষ ব্যাঙ্ক পেশাদারের জন্য।
এই পরিষেবা চালু করার মূল লক্ষ্য হল সাধারণ মানুষের জন্য কম খরচায় বিশ্বাসযোগ্য ব্যাঙ্ক ব্যবস্থার সন্ধান দেওয়া।
পাশাপাশি, প্রকল্পটিতে সরকারের ‘কম নগদ’ অর্থনীতির দর্শনও গুরুত্ব পাবে বহুলাংশে।
CG/SSS/DM
