প্রধানমন্ত্রী শ্রী নরেন্দ্র মোদী আজ (২৩ ফেব্রুয়ারি, ২০১৯) দিল্লির প্রবাসী ভারতীয় কেন্দ্রে ইন্ডিয়ান কাউন্সিল ফর কালচারাল রিলেশন্‌স (আইসিসিআর) আয়োজিত এক বিশেষ অনুষ্ঠানে প্রয়াগরাজের কুম্ভ মেলায় অংশগ্রহণকারী ১৮৮টি দেশের প্রতিনিধিদের উদ্দেশে ভাষণ দেন।
এই উপলক্ষে আগত প্রতিনিধিদের সংবর্ধনা জানানো হয়।
প্রধানমন্ত্রী শ্রী মোদী এবং বিদেশ মন্ত্রী শ্রীমতী সুষমা স্বরাজ ঐ প্রতিনিধিদের সঙ্গে এক ঐতিহাসিক গ্রুপ ছবিতে সামিল হন।
প্রতিনিধিদের উদ্দেশে ভাষণে প্রধানমন্ত্রী বলেন, তাঁদের সঙ্গে মিলিত হতে পেরে তিনি আনন্দ বোধ করছেন।
তিনি আরও বলেন, কুম্ভ মেলায় না এলে এই মেলার মহান ঐতিহ্য যথাযথ উপলব্ধি করা অসম্ভব।
হাজার বছর ধরে অবিচ্ছিন্নভাবে মহান এই ঐতিহ্য ধারার মতো বয়ে চলেছে।
প্রধানমন্ত্রী বলেন, কুম্ভ মেলা সামাজিক সংস্কার এবং আধ্যাত্মিকতার এক উজ্জ্বল মেলবন্ধন।
এই মেলা ভবিষ্যৎ পরিকল্পনা রচনা এবং অগ্রগতির ওপর নজর রাখার ক্ষেত্রে আধ্যাত্মিক গুরু এবং সমাজ সংস্কারকদের কাছে আলাপ-আলোচনার মঞ্চ হয়ে উঠেছে।
কুম্ভ মেলায় আস্থা, আধ্যাত্মিকতা ও সাংস্কৃতিক চেতনা বোধের সঙ্গেই আধুনিকতা ও প্রযুক্তির মেলবন্ধনের প্রয়াস নেওয়া হচ্ছে বলে মন্তব্য করে শ্রী মোদী বলেন, সারা বিশ্ব ভারতকে এবার আধুনিকতার পাশাপাশি, তার সমৃদ্ধ ঐতিহ্যের জন্যও মান্যতা দেবে।
বিশ্বের বিভিন্ন দেশ থেকে আগত প্রতিনিধিদের ধন্যবাদ জানিয়ে প্রধানমন্ত্রী বলেন, কুম্ভ মেলার সাফল্যের ক্ষেত্রে তাঁদের অংশগ্রহণও অত্যন্ত গুরুত্বপূর্ণ।
প্রধানমন্ত্রী, ভারতীয় সংসদীয় নির্বাচনকে “গণতন্ত্রের কুম্ভ” হিসেবে বর্ণনা করেন।
তিনি বলেন, কুম্ভ মেলার মতো সম্পূর্ণ নিরপেক্ষতা সমেত ভারতীয় সংসদীয় নির্বাচনেও বৃহত্তর অর্থে সমগ্র বিশ্বের কাছে প্রেরণার উৎস হয়ে উঠতে পারে।
তিনি সমগ্র বিশ্ববাসীকে ভারতের সংসদীয় নির্বাচন প্রত্যক্ষ করার কথাও বলেন।
SSS/BD/DM
