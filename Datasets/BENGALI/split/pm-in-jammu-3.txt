জম্মু-কাশ্মীর সফরের দ্বিতীয় পর্বে প্রধানমন্ত্রী শ্রী নরেন্দ্র মোদী আজ (৩ ফেব্রুয়ারি) জম্মু সফর করেন।রাজ্যে পরিকাঠামো ক্ষেত্রের বিকাশে তিনি একাধিক প্রকল্পের শিলান্যাস করেন।উল্লেখ করা যেতে পারে, প্রধানমন্ত্রী আজ একদিনের সফর লেহ্‌, জম্মু ও শ্রীনগর গেছেন।
শ্রী মোদী বিজয়পুর ও সাম্বায় নতুন দুটি এইম্‌স-এর শিলান্যাস করেন।এই উপলক্ষে তিনি বলেন, এই দুটি চিকিৎসা প্রতিষ্ঠান জম্মু ও বিজয়পুর অঞ্চলের সাধারণ মানুষকে গুণগতমানের স্বাস্থ্য পরিষেবা প্রদান করবে এবং স্বাস্থ্যক্ষেত্রের সঙ্গে যুক্ত পেশাদারদের ঘাটতি মেটাবে।রাজ্যের মেডিকেল কলেজগুলিতে শীঘ্রই আরও ৫০০টি আসন যুক্ত করা হবে বলেও তিনি জানান।
আজ কাঠুয়ায় ইউনিভার্সিটি ইনস্টিটিউট অফ ইঞ্জিনিয়ারিং অ্যান্ড টেকনলজির উদ্বোধন করেন।আর্থিক দিক থেকে পিছিয়ে পড়া শ্রেণীর জন্য ১০ শতাংশ সংরক্ষণের যে উদ্যোগ নেওয়া হয়েছে তার ফলে এই রাজ্যের যুবসম্প্রদায় বিশেষভাবে উপকৃত হবেন বলে প্রধানমন্ত্রী আশা প্রকাশ করেন।
এরপর প্রধানমন্ত্রী জম্মুতে ইন্ডিয়ান ইনস্টিটিউট অফ মাস কমিউনিকেশনের উত্তর-পূর্বাঞ্চলীয় ক্যাম্পাস গড়ে তোলার জন্য ভিত্তিপ্রস্তর স্থাপন করেন।উল্লেখ করা যেতে পারে, এই প্রতিষ্ঠানের জম্মু ক্যাম্পাসের পঠনপাঠন ২০১২-১৩ শিক্ষাবর্ষে শুরু হলেও, তা এক অস্থায়ী ভবনে চলছিল।
প্রধানমন্ত্রী জম্মুর কিস্তোয়ারে ৬২৪ মেগাওয়াট ক্ষমতাসম্পন্ন কিরু জলবিদ্যুৎ প্রকল্প এবং ৮৫০ মেগাওয়াট ক্ষমতাসম্পন্ন রাতলে জলবিদ্যুৎ প্রকল্পের শিলান্যাস করেন।এই উপলক্ষে তিনি বলেন, জলবিদ্যুৎ উৎপাদনের এই প্রকল্পগুলিতে যুবসম্প্রদায়ের ব্যাপক কর্মসংস্থানের সুযোগ সৃষ্টি হবে।‘সৌভাগ্য’যোজনার আওতায় জম্মু-কাশ্মীরের ১০০ শতাংশ পরিবারে বিদ্যুৎ সংযোগ দেওয়া হয়েছে বলেও তিনি ঘোষণা করেন।
কাশ্মীর উপত্যকায় যেসব মানুষ এক জায়গা থেকে অন্যত্র কাজের স্বার্থে ঘুরে বেড়ান, তাঁদের সাময়িক বিশ্রামাগারেরও শিলান্যাস করেন প্রধানমন্ত্রী।ভূমিহারা কাশ্মীরিদের কর্মসংস্থানের জন্য ৩ হাজার পদে নিয়োগের কথাও তিনি ঘোষণা করেন।শ্রী মোদী বলেন, কাশ্মীরি পণ্ডিতদের কোন পরিস্থিতিতে গৃহহারা হতে হয়েছিল, ভারত তা কখনও ভুলবে না।সমগ্র দেশ প্রতিবেশী দেশগুলিতে নির্যাতনের শিকার মানুষের পাশে রয়েছে বলে প্রধানমন্ত্রী জানান।
জাতীয় নদী সংরক্ষণ পরিকল্পনার আওতায় প্রধানমন্ত্রী দেবীকে ও তাওয়াই নদীতে দূষণ কমানোর লক্ষ্যে এক প্রকল্পের শিলান্যাস করেন।এই প্রকল্পের কাজ ২০২১-এর মার্চ মাসের মধ্যে শেষ করার লক্ষ্যমাত্রা নেওয়া হয়েছে।
সেনা জওয়ানদের নিরাপত্তার স্বার্থে সীমান্ত বরাবর ১৪,০০০ বাঙ্কার নির্মাণ করা হয়েছে বলেও প্রধানমন্ত্রী জানান।তিনি আরও বলেন, বিগত সরকার ‘এক পদ এক পেনশন’-এর জন্য যেখানে ৫০০ কোটি টাকা বরাদ্দ করেছিল, সেখানে তাঁর সরকার ৩৫,০০০ কোটি টাকা মঞ্জুর করেছে।‘পূর্বতন শাসকরা যদি আরেকটু সক্রিয় হতেন তাহলে কর্তারপুর সাহিব ভারতের অঙ্গ হয়ে উঠত’, বলে প্রধানমন্ত্রী মন্তব্য করেন।
জম্মু সফরে প্রধানমন্ত্রী সাজোয়ালে চেনাব নদীর ওপর ১,৬৪০ মিটার দীর্ঘ দুই লেনবিশিষ্ট সেতুর শিলান্যাস করেন।এই সেতু নির্মাণের কাজ হলে সাজোয়াল থেকে ইন্দ্রি পাত্তিয়ানের দূরত্ব ৪৭ কিলোমিটার থেকে কমে দাঁড়াবে ৫ কিলোমিটার।জম্মু-কাশ্মীরের যোগাযোগ ব্যবস্থার মানোন্নয়নে ৪০,০০০ কোটি টাকা বরাদ্দ করা হয়েছে বলেও প্রধানমন্ত্রী জানান।
CG/BD/DM/
