মানব পাচার রোধে পারস্পরিক সহযোগিতা সম্পর্কিত একটি চুক্তি সম্পাদন করবে ভারত ও সংযুক্ত আরব আমিরশাহী।
এ সম্পর্কিত একটি প্রস্তাব অনুমোদন লাভ করল কেন্দ্রীয় মন্ত্রিসভার।
প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত মন্ত্রিসভার বৈঠকে আজ এই অনুমোদনদানের সিদ্ধান্ত গ্রহণ করা হয়।
চুক্তিটি অনতিবিলম্বেই স্বাক্ষরিত হবে বলে আশা করা হচ্ছে।
এই সহযোগিতা চুক্তিটি রূপায়িত হলে ভারত ও সংযুক্ত আরব আমিরশাহীর মৈত্রী সম্পর্ক আরও নিবিড় ও শক্তিশালী হয়ে উঠবে।
সেইসঙ্গে, নারী ও শিশু সহ মানুষ পাচার রোধে দুটি দেশই পরস্পরের সঙ্গে সহযোগিতার ক্ষেত্রকে আরও প্রসারিত করে তুলবে।
চুক্তি রূপায়ণের বিষয়টি দেখভাল করবে দু’দেশের প্রতিনিধিদের নিয়ে গঠিত একটি টাস্ক ফোর্স।
এই চুক্তির আওতায় পাচারকারীদের বিরুদ্ধে তদন্ত ও অভিযোগ দায়ের করা হবে দ্রুততার সঙ্গে।
মানুষ পাচারের মতো ঘটনা রোধে দুটি দেশেই কাজ করে যাবে পাচার দমন শাখা ও সংশ্লিষ্ট কর্মীগোষ্ঠী।
এই কাজে ঘনিষ্ঠভাবে সহযোগিতা করবে পুলিশ ও অন্যান্য সরকারি দপ্তর।
এক দেশ থেকে অন্য দেশে মানুষ পাচারের ঘটনা ধরা পড়লে যাঁরা এই অপরাধের শিকার হয়েছেন, যত তাড়াতাড়ি সম্ভব তাঁদের ফেরত পাঠানো হবে নিজেদের দেশে।
PG/SKD/DM
