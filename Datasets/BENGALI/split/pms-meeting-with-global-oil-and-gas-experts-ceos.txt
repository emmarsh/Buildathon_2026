তেল ও গ্যাসের বাজারে ভারতের গুরুত্বপূর্ণ স্থানের কথা আজ পুনরায় বললেন প্রধানমন্ত্রী শ্রী নরেন্দ্র মোদী।
তিনি বলেন, তেলের বাজার সম্পূর্ণ উৎপাদক-পরিচালিত – পরিমাণ এবং মূল্য নির্ধারিত হয় তেল উৎপাদনকারী দেশগুলির দ্বারা।
পর্যাপ্ত পরিমাণে উৎপাদন হওয়া সত্ত্বেও তেলের মূল্য ঊর্ধ্বগামী যা যথেষ্ট বিস্ময়সূচক।
এই পরিপ্রেক্ষিতে শ্রী মোদী তেলের বাজারে তেল উৎপাদনকারী এবং গ্রাহক দেশগুলির মধ্যে অংশীদারিত্বের প্রয়োজনীয়তার কথা বলেন যাতে বিশ্ব অর্থনীতিকে স্থির রাখা যায়।
আজ প্রধানমন্ত্রীর সঙ্গে দেশ ও বিদেশের তেল এবং গ্যাস ক্ষেত্রের মুখ্য কার্যনির্বাহী আধিকারিক এবং বিশেষজ্ঞদের মতবিনিময় হয়।
আলোচনায় অংশ নেয় সৌদি আরব এবং সংযুক্ত আরব আমিরশাহীর মন্ত্রিবর্গ।
এছাড়াও, সৌদি আরামকো, অ্যাডনক, বিপি, রসনেফট, আইএইচএস মার্কিট, পায়োনিয়র ন্যাচারাল রিসোর্সেস কোম্পানি এবং অন্যান্য আরও অনেক সংস্থার প্রতিনিধিরা উপস্থিত ছিলেন সেখানে।
উপস্থিত ছিলেন কেন্দ্রীয় মন্ত্রী শ্রী অরুণ জেটলি এবং শ্রী ধর্মেন্দ্র প্রধান, নীতি আয়োগের প্রতিনিধি ডঃ রাজীব কুমার এবং অন্যান্য কেন্দ্রীয় সরকারি ও নীতি আয়োগের উচ্চ-পদস্থ আধিকারিকরা।
আলাপ-আলোচনা চলাকালীন উপস্থিত বিশেষজ্ঞরা বিগত চার বছরে কেন্দ্রীয় সরকার যে পদক্ষেপ নিয়েছে তার প্রশংসা করেন।
তাঁরা ভারতে প্রতিযোগীসুলভ র‍্যাংকিং নিয়েও আলোচনা করেন।
ভারতে তেল ও গ্যাস পরিকাঠামোর সম্প্রসারণ, তেল খনন এবং উৎপাদন, সৌরশক্তি এবং অন্যান্য জৈব জ্বালানির সম্ভাবনা এবং শক্তিক্ষেত্রে কেন্দ্রীয় সরকারের সামগ্রিক চিন্তাভাবনা নিয়েও আলোচনা হয় বৈঠকে।
বক্তব্য রাখতে গিয়ে প্রধানমন্ত্রী গ্রাহক দেশগুলির গুরুত্ব নিয়ে আলোচনা করেন।
বিশেষ করে, অশোধিত তেলের দাম বাড়ার ফলে গ্রাহক দেশগুলি কি ধরণের অর্থনৈতিক সঙ্কটের সম্মুখীন হচ্ছে সে নিয়েও আলোচনা করেন তিনি।
প্রধানমন্ত্রী এছাড়াও খননের আওতায় আরও বেশি জমি আনার কথা বলেন এবং এক্ষেত্রে উন্নত দেশগুলির সহযোগিতা আহ্বান করেন।
পাশাপাশি, তিনি গ্যাস ক্ষেত্রে বেসরকারি অংশগ্রহণের ভূমিকা নিয়ে আলোচনা করেন।
প্রযুক্তির কথা বলতে গিয়ে প্রধানমন্ত্রী উচ্চ-তাপমাত্রার প্রযুক্তি প্রয়োগে সহায়তার আহ্বান জানান বাণিজ্যিকভাবে প্রাকৃতিক গ্যাস ব্যবহারের ক্ষেত্রে।
তিনি এছাড়াও, অর্থ প্রদান ক্ষেত্রে নিয়মকানুনের পর্যালোচনা করার কথা বলেন যাতে স্থানীয় মুদ্রায় অস্থায়ীভাবে কিছুটা স্বস্তি আসে।
প্রসঙ্গত, প্রধানমন্ত্রী তাঁর সরকার যে সব উন্নয়নমূলক কর্মপরিকল্পনা গ্রহণ করেছে তার ব্যাখ্যাও করেন আলোচনায়।
গ্যাসের মূল্য নির্ধারণ এবং একইসঙ্গে বিপণনের ব্যবস্থা প্রশস্ত করার কথাও বলেন তিনি।
SSS/DM/…
