ফারহিঙ্গস্তানের প্রধান মাননীয় হাদিদ আদেল,
ইরানের সংস্কৃতি বিষয়ক মন্ত্রী ডঃ জানাতি,
বিশিষ্ট বিদগ্ধজন,
ভদ্রমহিলা ও ভদ্রমহোদয়গণ,
ডঃ আদেল ও ডঃ জানাতির জ্ঞানসমৃদ্ধ আলোচনা ইতিমধ্যেই এই সম্মেলনের মূল সুরটি বেঁধে দিয়েছে।
খুব উপযুক্ত সময়েই আয়োজিত হয়েছে আপনাদের এই সম্মেলন।
আমাদের দুই শতকের প্রাচীন সম্পর্কের স্মৃতি রোমন্থনের এটি একটি বিশেষ মুহূর্ত।
আমাদের সমাজে যাঁরা চরমপন্থী আদর্শে বিশ্বাসী তাঁদের উচিত ও যোগ্য জবাবদেওয়ার এটি একটি উপযুক্ত মঞ্চ।
আমাদের সাংস্কৃতিক ঐতিহ্যের সৌন্দর্য ও সমৃদ্ধির সঙ্গে তরুণ প্রজন্মকে পরিচিত করানোর জন্য আমাদের দায়িত্ব পালনের এটি এক সঠিক মুহূর্ত।
এই কাজটি শিক্ষিত ও বিদগ্ধ পণ্ডিতজন ছাড়া আর কেউই ভালোভাবে সম্পন্ন করতে পারেন না।
আমি বিশেষভাবে অভিনন্দন জানাব ডঃ আদেলকে।
কারণ, এই প্রয়োজনের কথা তিনিই প্রথম অনুভব ও উপলব্ধি করতে পেরেছিলেন।
ফার্সি ভাষায় ভারতীয় উপমহাদেশ সম্পর্কে যে জ্ঞানকোষ তিনি প্রকাশ করতে চলেছেন, তার কাজ সম্পূর্ণ হলে পণ্ডিত ও গবেষকদের কাছে এক বিরাট সেবা পৌঁছে যাবে।
ইরানের বিদগ্ধ পণ্ডিত ও চিন্তাবিদ তারকাদের এই সমাবেশে উপস্থিত থাকতে পারা শুধুমাত্র একটি বিশেষ সুযোগই নয়, সম্মানও বটে।
বন্ধুগণ,
বর্তমান বিশ্বে কৌশলগত মিলন বা সম্প্রীতির কথা বলে থাকেন রাজনৈতিক পণ্ডিতরা।
কিন্তু, ভারত ও ইরান এমন দুটি সভ্যতার অংশীদার যা আমাদের বিশেষ বিশেষ সংস্কৃতির মধ্যে সমন্বয়সাধন ঘটিয়েছে।
এইমাত্র প্রকাশিত দুষ্প্রাপ্য ফার্সি পাণ্ডুলিপি ‘কালিয়েহ-ওয়া-দিমনেহ’-তে ভারত ও ইরানের এই নিবিড় ঐতিহাসিক সম্পর্কের কথা বিধৃত রয়েছে।
জাতক ও পঞ্চতন্ত্রের মতো ভারতীয় আকর গ্রন্থগুলির খুব সাধারণ গল্প কিভাবে ফার্সি ভাষায় ‘কালিয়েহ-ওয়া-দিমনেহ’-তে বর্ণিত হল তা নিঃসন্দেহে এক উল্লেখযোগ্য ঘটনা।
দুটি সমাজ ব্যবস্থার মধ্যে সাংস্কৃতিক চিন্তাভাবনার বিনিময় ও আদানপ্রদানের এটি এক উজ্জ্বল দৃষ্টান্ত।
আমাদের এই দুটি দেশ ও সংস্কৃতির চিন্তাভাবনার এত সুন্দর মিল নিঃসন্দেহে এক বিস্ময়কর বিষয়।
এ সমস্ত কিছুই হল আমাদের সুপ্রাচীন সভ্যতার প্রাজ্ঞ মানসিকতা ও চিন্তাভাবনার এক বহিঃপ্রকাশ।
ভারতে ‘শক্কর’ কথাটির অর্থ চিনি বা মিষ্টি।
এই প্রসঙ্গে হাফেজের দুটি ছত্র আমি এখানে উদ্ধৃত করার লোভ সংবরণ করতে পারছি না।
যদিও এই উপলক্ষে তার সামান্য অদলবদল ঘটানো হয়েছে।
शक्कर-शिकन शवंद हमे बुलबुलाने-अजम
ज़े ईन क़दे-हिन्दी कि बे-तेहरान मी रसद्
