নয়াদিল্লি, ১২ এপ্রিল, ২০১৫ প্রধানমন্ত্রী শ্রী নরেন্দ্র মোদী তাঁর ফ্রান্স সফরকালে ফরাসী রাষ্ট্রপতি ফ্রাঙ্কোয়া অল্যান্দ’কে ‘জীবন বৃক্ষ’ শীর্ষক একটি চিত্র উপহার দিয়েছেন।
এই বৃক্ষ ভারতে প্রকৃতির প্রতি যে পরম্পরাগত সামাজিক শ্রদ্ধা দেখানো হয় তাকেই প্রতিফলিত করে।
ফ্রান্স আগামী ডিসেম্বরে জলবায়ু পরিবর্তন সংক্রান্ত রাষ্ট্রসঙ্ঘ কাঠামো কনভেনশনের আয়োজন করবে।
বটবৃক্ষের মতো বহু শেকড় ও শাখা-প্রশাখা যুক্ত ‘জীবন বৃক্ষ’ ফল, বীজ, আশ্রয়, আরোগ্য, প্রজনন এবং পুনর্জীবনের প্রতীক, যা জীবনের অস্তিত্ব বজায় রাখে এবং পরিবেশ প্রকৃতিকে নির্মল করে।
‘জীবন বৃক্ষ’ ছবিটি রেশমের ওপর রঞ্জক পদার্থের সাহায্যে ওড়িশার শিল্পী ভাস্কর মহাপাত্র অঙ্কন করেছেন।
বিশিষ্ট এই শিল্পী বিগত তিন দশক ধরে এই বিশেষ চিত্রাঙ্কণের সঙ্গে যুক্ত রয়েছেন।
পরম্পরাগত শিল্প নৈপুণ্যে সমৃদ্ধ রঘুরাজপুর গ্রামের এই শিল্পী ললিতকলা অ্যাকাডেমি থেকে সম্মানিত।
ভাস্কর মহাপাত্র তাল গাছের পাতায় এবং পটচিত্র শিল্পে বিশেষজ্ঞ।
