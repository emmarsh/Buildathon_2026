প্রধানমন্ত্রী শ্রী নরেন্দ্র মোদীর পৌরহিত্যে সোমবার কেন্দ্রীয় মন্ত্রিসভার বৈঠকে ভারত ও আফগানিস্তানের মধ্যে মানবসম্পদ উন্নয়ন ক্ষেত্রে সমঝোতাপত্র বা মউ স্বাক্ষরের প্রস্তাবে সায় মিলেছে।
এই মউ স্বাক্ষরের ফলে আফগানিস্তানের শিক্ষা প্রতিষ্ঠানগুলির ছাত্রছাত্রী ও শিক্ষক মহল ভারতের ‘স্বয়ম’ কোর্সে নাম নথিভুক্ত করতে পারবে এবং এ নিয়ে অধ্যয়নের সুযোগ পাবে।
একই সঙ্গে, আফগানিস্তানের শিক্ষা প্রতিষ্ঠানগুলি নতুন যে শিক্ষামূলক পাঠ্যক্রম রচনা করবে, সেগুলি ‘স্বয়ম’ পোর্টালে আপলোড করতে পারবে।
ভারত সরকারের মানবসম্পদ উন্নয়ন মন্ত্রক ‘স্বয়ম’ কোর্স নিয়ে পঠন-পাঠনের জন্য সেদেশের ছাত্রছাত্রী ও শিক্ষক মহলকে প্রয়োজনীয় প্রশিক্ষণ দেবে।
এই মউ স্বাক্ষরের ফলে ভারত, আফগানিস্তানের শিক্ষা প্রতিষ্ঠানগুলিকে শিক্ষা ক্ষেত্রে ভারতের জাতীয় ডিজিটাল লাইব্রেরি, ভারচ্যুয়াল ল্যাবস্ এবং কোচিং বা প্রশিক্ষণ প্রদানের মতো যে গুরুত্বপূর্ণ তথ্য ও যোগাযোগ প্রযুক্তি সংক্রান্ত উদ্যোগগুলি রয়েছে, সেগুলি ব্যবহারের সঙ্গে সঙ্গে প্রযুক্তি আদান-প্রদানের সুযোগ দেবে।
মউ অনুযায়ী, ভারত ও আফগানিস্তানের বিশ্ববিদ্যালয় তথা উচ্চ শিক্ষা প্রতিষ্ঠানগুলির মধ্যে যৌথভাবে মাস্টার ডিগ্রি কর্মসূচি চালু করার প্রস্তাবও রয়েছে।
কেন্দ্রীয় মানবসম্পদ উন্নয়ন মন্ত্রক আফগানিস্তানের কেন্দ্রীয় উচ্চ শিক্ষা দপ্তরকে পাঠ্যসূচির মানোন্নয়ন এবং শিক্ষা কর্মীদের দক্ষতা বাড়িয়ে তুলতে সাহায্য করবে।
এই সমঝোতার ফলে উভয় দেশই একে অপরের শিক্ষাগত যোগ্যতার মান্যতা দেওয়ার ব্যাপারে একটি চুক্তি স্বাক্ষরে সম্মত হয়েছে।
এছাড়া, ভারতে শিক্ষা গ্রহণে ইচ্ছুক ছাত্রছাত্রীর সংখ্যা এবং আফগান শিক্ষা কেন্দ্রগুলিতেও বিদেশি ছাত্রছাত্রীর সংখ্যা বাড়বে।
শিক্ষা ক্ষেত্রে সহযোগিতার লক্ষ্যে দু’দেশের মধ্যে স্বাক্ষরিত এই মউটি গুরুত্বপূর্ণ মাইল ফলক হয়ে উঠবে।
***
CG/BD/SB
