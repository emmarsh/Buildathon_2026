ইন্ডিয়া পোস্ট পেমেন্টস্‌ ব্যাঙ্ক (আই পি পি বি)স্থাপনের প্রস্তাবে অনুমোদন দিল কেন্দ্রীয় মন্ত্রিসভা।
বুধবার প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত মন্ত্রিসভার বৈঠকে ডাক দপ্তরের অধীনে একটি রাষ্ট্রায়ত্ত সংস্থা হিসেবে এই ব্যাঙ্ক স্থাপনের প্রস্তাবে সম্মতি দানের সিদ্ধান্ত গৃহীত হয়।
প্রস্তাবিত এই ব্যাঙ্কটি গড়ে উঠবে কেন্দ্রীয় সরকারের ১০০ শতাংশ ইক্যুয়িটির ভিত্তিতে।
আই পি পি বি স্থাপনের প্রকল্পটি সম্পূর্ণ করতে ব্যয় হবে ৮০০ কোটি টাকার মতো।
এই প্রকল্প রূপায়ণের ফলে লাভবান হবেন দেশের সমস্ত নাগরিক; দেশের যে ৪০ শতাংশ মানুষ এখনও প্রথাগত ব্যাঙ্ক পরিষেবার আওতার বাইরে থেকে গেছেন, তাঁরা বিশেষভাবে এর সুফল ভোগ করবেন।
আগামী বছরের মার্চের মধ্যে ব্যাঙ্ক স্থাপনের প্রয়োজনীয় ছাড়পত্র দেওয়া হবে শীর্ষ ব্যাঙ্কের পক্ষ থেকে।
ঐ বছরই সেপ্টেম্বর মাস নাগাদ সারা দেশের ৬৫০টি পেমেন্টস্‌ শাখার মাধ্যমে গ্রাহক পরিষেবা দেওয়ার কাজ শুরু হবে।
এই ব্যাঙ্কের সঙ্গে যুক্ত ডাকঘর এবং মোবাইল, এ টি এম ইত্যাদি সহ অত্যাধুনিক প্রযুক্তির চ্যানেলগুলির মারফৎ-ও এই পরিষেবার সুযোগ পাওয়া যাবে।
PG/SKD/SB
