নয়াদিল্লি, ৭ এপ্রিল, ২০১৫ আগা খান ডেভেলপমেন্ট নেটওয়ার্কের চেয়ারম্যান প্রিন্স করিম আগা খান আজ প্রধানমন্ত্রী শ্রী নরেন্দ্র মোদীর সঙ্গে সাক্ষাৎ করেন।
বর্তমানে তিনি ভারতে সফররত এবং আগামীকাল তাঁকে পদ্মবিভূষণ পুরস্কার প্রদান করবেন রাষ্ট্রপতি শ্রী প্রণব মুখোপাধ্যায়।
প্রধানমন্ত্রী কথা প্রসঙ্গে শৌচ ব্যবস্থা এবং গ্রামোন্নয়নে আগা খান ফাউন্ডেশনের কাজকর্মের প্রশংসা করেন।
তিনি বলেন, এই কাজকর্ম তিনি প্রথম প্রত্যক্ষ করেছিলেন গুজরাটের মুখ্যমন্ত্রী থাকাকালীন।
তিনি ‘স্বচ্ছ ভারত’ অভিযান এবং ‘গঙ্গা পুনরুজ্জীবনে’র কাজে আগা খান ফাউন্ডেশনকে গুরুত্বপূর্ণ ভূমিকা নেওয়ার আহ্বান জানান।
পাশাপাশি, মেয়েদের শৌচালয় গড়ে তোলার ক্ষেত্রেও ঐ ফাউন্ডেশনকে অংশগ্রহণ করার আহ্বান জানান তিনি।
প্রিন্স করিম আগা খান বলেন, পদ্মবিভূষণ সম্মানে ভূষিত হওয়ায় তিনি সম্মানিত।
তিনি এও জানান, এই ফাউন্ডেশন দেশে ১ লক্ষ শৌচালয় গড়ে তোলার গুরুদায়িত্ব নিয়েছে যা শুরু হবে গুজরাট রাজ্য থেকে।
তিনি এও বলেন, দেশের মানুষের স্বাস্থ্য ও স্বাস্থ্যবিধান সম্পর্কে তাদের ওয়াকিবহাল করার কাজও এই ফাউন্ডেশন চালিয়ে যাচ্ছে।
এছাড়া, উভয়েই পশ্চিম এশিয়ার পরিস্থিতির পর্যালোচনা করেন।
