আম্বেদকর জয়ন্তীতে প্রধানমন্ত্রী শ্রী নরেন্দ্র মোদী আজ নাগপুরের দীক্ষাভূমিতে পুষ্পার্ঘ্য নিবেদন করেন ডঃ বাবাসাহেব ভীমরাও আম্বেদকরের স্মৃতির উদ্দেশে।
কোরাডি তাপবিদ্যুৎ কেন্দ্রটিও আজ পরিদর্শন করেন তিনি।
এর উদ্বোধন উপলক্ষে প্রধানমন্ত্রী একটি প্রস্তরফলকের আবরণ উন্মোচন করেন।
তাপবিদ্যুৎ কেন্দ্রের অপারেশন্‌স কন্ট্রোল রুমটিও তিনি ঘুরে দেখেন।
মানকাপুর ইন্ডোর স্পোর্টস কমপ্লেক্স পরিদর্শনকালে তিনি সেখানে নাগপুর আইআইআইটি, আইআইএম এবং এইম্‌স-এর শিলান্যাস উপলক্ষে ডিজিটাল ফলকের আবরণ উন্মোচন করেন।
ডঃ বাবাসাহেব ভীমরাও আম্বেদকরের দীক্ষাভূমির ওপর একটি স্মারক ডাকটিকিটও প্রকাশ করেন প্রধানমন্ত্রী।
‘লাকি গ্রাহক যোজনা’ এবং ‘ডিজিধন ব্যাপার যোজনা’র বিজয়ীদের হাতে তিনি আজ পুরস্কার তুলে দেন।
আঙুলের ছাপের সাহায্যে বায়োমেট্রিক পদ্ধতিতে নগদহীন লেনদেন ব্যবস্থার এক বিশেষ মঞ্চ ‘ভিম-আধার’-এর আজ সূচনা করেন প্রধানমন্ত্রী।
পরে আম্বেদকর জয়ন্তী উপলক্ষে এক ভাষণে প্রধানমন্ত্রী বলেন, এই বিশেষ দিনটিতে নাগপুরে উপস্থিত থাকতে পেরে তিনি বিশেষভাবে আনন্দিত।
দীক্ষাভূমিতে প্রার্থনা জানানোর সুযোগ লাভ করে তিনি নিজেকে সম্মানিত বোধ করছেন।
প্রধানমন্ত্রী বলেন, ডঃ আম্বেদকর ছিলেন এমনই এক ব্যক্তিত্ব যাঁর মধ্যে কোনরকম তিক্ততা বোধ বা প্রতিশোধ স্পৃহা কাজ করত না।
বাবা সাহেব আম্বেদকরের এই গুণটি তাঁকে এক বিশিষ্টতা এনে দিয়েছিল।
কোরাডি তাপবিদ্যুৎ কেন্দ্র প্রসঙ্গে প্রধানমন্ত্রী বলেন, একবিংশ শতাব্দীতে জ্বালানি তথা শক্তিক্ষেত্রের গুরুত্ব অপরিসীম।
পুনর্নবীকরণযোগ্য জ্বালানি উৎপাদনে বিশেষভাবে সচেষ্ট রয়েছে তাঁর সরকার।
স্বাধীনতার লক্ষ্যে ভারতবাসীর আত্মোৎসর্গের কথা স্মরণ করে প্রধানমন্ত্রী বলেন, জল, বিদ্যুৎ এবং অন্যান্য প্রাথমিক সুযোগ-সুবিধা সহ নিজস্ব বাসস্থানের অধিকার রয়েছে সকল নাগরিকেরই।
শ্রী মোদী বলেন, ভিম অ্যাপটি জাতির জীবনে এক ইতিবাচক প্রভাব ফেলেছে।
দুর্নীতির মতো আবর্জনা দূর করতে ডিজিধন আন্দোলন যে কলুষতা মুক্তির লক্ষ্যে এক বিশেষ অভিযান একথাও স্মরণ করিয়ে দেন তিনি।
PG/SKD/DM/.
