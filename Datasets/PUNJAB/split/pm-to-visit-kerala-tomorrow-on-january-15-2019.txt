ਪ੍ਰਧਾਨ ਮੰਤਰੀ, ਸ਼੍ਰੀ ਨਰੇਂਦਰ ਮੋਦੀ ਕੱਲ੍ਹ 15 ਜਨਵਰੀ, 2019 ਨੂੰ ਕੇਰਲ ਦੇ ਕੋਲਮ ਅਤੇ ਤਿਰੂਵਨੰਤਪੁਰਮ ਦਾ ਦੌਰਾ ਕਰਨਗੇ।
ਕੇਰਲ ਦੇ ਕੋਲਮ ਵਿੱਚ ਪ੍ਰਧਾਨ ਮੰਤਰੀ ਰਾਸ਼ਟਰੀ ਰਾਜਮਾਰਗ ਸੰਖਿਆ-66 ‘ਤੇ ਕੋਲਮ ਬਾਈਪਾਸ ਦਾ ਉਦਘਾਟਨ ਕਰਨਗੇ।
ਤੇਰਾਂ ਕਿਲੋਮੀਟਰ ਲੰਬੇ 2 ਲੇਨ ਵਾਲੇ ਇਸ ਬਾਈਪਾਸ ‘ਤੇ 352 ਕਰੋੜ ਰੁਪਏ ਦੀ ਲਾਗਤ ਆਈ ਹੈ।
ਇਸ ਵਿੱਚ ਅਸ਼ਟਾਮੁਡੀ ਝੀਲ ‘ਤੇ ਕੁੱਲ 1540 ਮੀਟਰ ਲੰਬੇ ਤਿੰਨ ਪੁਲ਼ ਵੀ ਸ਼ਾਮਲ ਹਨ।
ਇਸ ਪ੍ਰੋਜੈਕਟ ਨਾਲ ਅਲਪੁਜ਼ਾ ਅਤੇ ਤਿਰੂਵਨੰਤਪੁਰਮ ਦਰਮਿਆਨ ਯਾਤਰਾ ਦਾ ਸਮਾਂ ਘਟ ਜਾਵੇਗਾ ਅਤੇ ਕੋਲਮ ਸ਼ਹਿਰ ਵਿੱਚ ਟ੍ਰੈਫਿਕ ਜਾਮ ਦੀ ਸਮੱਸਿਆ ਵੀ ਘਟ ਜਾਵੇਗੀ।
ਪ੍ਰਧਾਨ ਮਤੰਰੀ ਤਿਰੂਵਨੰਤਪੁਰਮ ਵਿੱਚ ਪਦਮਨਾਭਸੁਆਮੀ ਮੰਦਰ ਦਾ ਦੌਰਾ ਕਰਨਗੇ।
ਉੱਥੇ ਉਹ ਯਾਤਰੀਆਂ ਲਈ ਕੁਝ ਸੁਵਿਧਾਵਾਂ ਲਾਂਚ ਕਰਨ ਲਈ ਪਲੇਕ (ਤਖ਼ਤੀ) ਤੋਂ ਪਰਦਾ ਹਟਾਉਣਗੇ।
ਪ੍ਰਧਾਨ ਮੰਤਰੀ ਦਾ ਕੋਲਮ ਦਾ ਇਹ ਤੀਜਾ ਸਰਕਾਰੀ ਦੌਰਾ ਹੈ।
ਪਹਿਲੀ ਵਾਰ ਪ੍ਰਧਾਨ ਮੰਤਰੀ ਦਸੰਬਰ 2015 ਵਿੱਚ ਕੋਲਮ ਗਏ ਸਨ ਜਦੋਂ ਉਨ੍ਹਾਂ ਨੇ ਆਰ ਸ਼ੰਕਰ ਦੀ ਪ੍ਰਤਿਮਾ ਤੋਂ ਪਰਦਾ ਹਟਾਇਆ ਸੀ।
ਦੂਜੀ ਵਾਰ ਅਪ੍ਰੈਲ, 2016 ਵਿੱਚ ਪ੍ਰਧਾਨ ਮੰਤਰੀ ਅੱਗ ਲੱਗਣ ਦੇ ਦੁਖਾਂਤ ਤੋਂ ਘੰਟਿਆਂ ਬਾਅਦ ਹੀ ਕੋਲਮ ਪਹੁੰਚੇ ਸਨ।
***
ਏਕੇਟੀ/ਕੇਪੀ/ਐੱਸਕੇਐੱਸ
