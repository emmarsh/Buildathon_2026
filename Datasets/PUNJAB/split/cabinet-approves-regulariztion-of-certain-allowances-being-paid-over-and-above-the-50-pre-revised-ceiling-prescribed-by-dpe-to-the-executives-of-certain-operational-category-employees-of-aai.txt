ਪ੍ਰਧਾਨ ਮੰਤਰੀ, ਸ਼੍ਰੀ ਨਰੇਂਦਰ ਮੋਦੀ ਦੀ ਪ੍ਰਧਾਨਗੀ ਹੇਠ ਕੇਂਦਰੀ ਮੰਤਰੀ ਮੰਡਲ ਨੇ ਇੰਡੀਅਨ ਏਅਰਪੋਰਟ ਅਥਾਰਟੀ (ਏਏਆਈ) ਦੀ ਪਰਿਚਾਲਨ ਸ਼੍ਰੇਣੀ ਦੇ ਸੀਨੀਅਰ ਕਾਰਜਕਾਰੀ ਅਧਿਕਾਰੀਆਂ ਜਿਵੇਂ ਕਿ ਹਵਾਈ ਆਵਾਜਾਈ ਕੰਟਰੋਲਰਜ਼, ਸੰਚਾਰ ਅਧਿਕਾਰੀਆਂ ਅਤੇ ਪਾਇਲਟ ਨੂੰ ਜਨਤਕ ਉੱਦਮ ਵਿਭਾਗ (ਡੀਪੀਈ) ਵੱਲੋਂ ਨਿਰਧਾਰਤ 50% (ਸੋਧ-ਪੂਰਵ)/25% (ਸੰਸ਼ੋਧਿਤ) ਸੀਮਾ ਦੇ ਇਲਾਵਾ ਦਿੱਤੇ ਜਾ ਰਹੇ ਕੁਝ ਵਿਸ਼ੇਸ਼ ਭੱਤਿਆਂ ਦੇ ਨਿਯਮਤੀਕਰਨ ਨੂੰ ਪ੍ਰਵਾਨਗੀ ਦੇ ਦਿੱਤੀ ਹੈ।
ਇਨ੍ਹਾਂ ਭੱਤਿਆਂ ਵਿੱਚ ਰੇਟਿੰਗ ਭੱਤਾ, ਕਾਰਜ ਦਬਾਅ ਭੱਤਾ (ਸਟ੍ਰੈੱਸ ਅਲਾਊਂਸ), ਪ੍ਰਬੀਨਤਾ ਭੱਤਾ, ਉਡਾਨ ਭੱਤਾ ਅਤੇ ਸਿਖਲਾਈ ਭੱਤਾ ਸ਼ਾਮਲ ਹਨ।
ਮੰਤਰੀ ਮੰਡਲ ਨੇ ਇਸ ਦੇ ਨਾਲ ਹੀ ਇਨ੍ਹਾਂ ਭੱਤਿਆਂ ਨੂੰ 35% (ਸੰਸ਼ੋਧਿਤ) ਸੀਮਾ ਦੇ ਦਾਇਰੇ ਤੋਂ ਬਾਹਰ ਰੱਖਣ ਦੀ ਵੀ ਪ੍ਰਵਾਨਗੀ ਦੇ ਦਿੱਤੀ ਹੈ।
ਇਨ੍ਹਾਂ ਨੂੰ ਆਪਣੀ ਨੌਕਰੀ ਦੌਰਾਨ ਕਈ ਤਰ੍ਹਾਂ ਦੇ ਕਠਿਨ ਕੰਮ ਪੂਰੇ ਕਰਨੇ ਹੁੰਦੇ ਹਨ, ਜਿਨ੍ਹਾਂ ਲਈ ਵਿਆਪਕ ਗਿਆਨ ਅਤੇ ਵਿਸ਼ੇਸ਼ਤਾ ਦੇ ਨਾਲ-ਨਾਲ ਗਿਆਨ ਸਬੰਧੀ ਵਿਸ਼ਿਸ਼ਟ ਹੁਨਰ (ਸਥਾਨਕ ਧਾਰਨਾ, ਸੂਚਨਾਵਾਂ ਦੀ ਪ੍ਰੋਸੈੱਸਿੰਗ, ਤਰਕਸ਼ੀਲ ਗਿਆਨ, ਫੈਸਲਾ ਲੈਣਾ, ਸੰਚਾਰ ਸਬੰਧੀ ਪਹਿਲੂ ਅਤੇ ਮਨੁੱਖੀ ਸਬੰਧ) ਦਾ ਵਿਵਹਾਰਿਕ ਉਪਯੋਗ ਕਰਨਾ ਵੀ ਜ਼ਰੂਰੀ ਹੁੰਦਾ ਹੈ।
ਇਹ ਫੈਸਲਾ ਇਸ ਤੱਥ ਨੂੰ ਧਿਆਨ ਵਿੱਚ ਰੱਖਦਿਆਂ ਲਿਆ ਗਿਆ ਹੈ ਕਿ ਹਵਾਈ ਯਾਤਰਾ/ਹਵਾਬਾਜ਼ੀ ਵਿੱਚ ਕਈ ਗੁਣਾ ਵਾਧਾ ਹੋਇਆ ਹੈ ਅਤੇ ਇਹ ਤਕਨੀਕੀ ਅਮਲਾ ਆਕਾਸ਼ ਵਿੱਚ ਉਡਾਨਾਂ ਨੂੰ ਅਤਿਅੰਤ ਸੁਰੱਖਿਅਤ ਰੱਖਦਾ ਹੈ ।
ਇਸ ਦਾ ਉਦੇਸ਼ ਸਭ ਤੋਂ ਉੱਤਮ, ਪ੍ਰਤਿਭਾਸ਼ਾਲੀ ਪ੍ਰੋਫੈਸ਼ਨਲਾਂ ਨੂੰ ਆਕਰਸ਼ਿਤ ਕਰਨਾ ਅਤੇ ਮੌਜੂਦਾ ਸਿੱਖਿਅਤ ਕਿਰਤ ਬਲ ਨੂੰ ਬਣਾਈ ਰੱਖਣਾ ਹੈ, ਤਾਕਿ ਹਵਾਈ ਸਫਰ ਕਰਨ ਵਾਲਿਆਂ ਨੂੰ ਵਿਸ਼ਵ ਪੱਧਰੀ ਸੁਵਿਧਾਵਾਂ ਮਿਲ ਸਕਣ ।
ਇਨ੍ਹਾਂ ਪ੍ਰੋਫੈਸ਼ਨਲਾਂ ਨੂੰ ਉਚਿਤ ਮੁਆਵਜ਼ਾ ਦੇਣ ਦੀ ਜ਼ਰੂਰਤ ਹੈ।
***
ਏਕੇਟੀ/ਐੱਸਐੱਨਸੀ/ਐੱਸਐੱਚ
