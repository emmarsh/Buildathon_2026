ਪ੍ਰਧਾਨ ਮੰਤਰੀ ਸ੍ਰੀ ਨਰੇਂਦਰ ਮੋਦੀ ਦੀ ਪ੍ਰਧਾਨਗੀ ਹੇਠ ਕੇਂਦਰੀ ਮੰਤਰੀ ਮੰਡਲ ਨੇ ਭਾਰਤ ਦੇ ਵਣਜ ਤੇ ਉਦਯੋਗ ਮੰਤਰਾਲੇ ਅਧੀਨ ਉਦਯੋਗਿਕ ਨੀਤੀ ਤੇ ਪ੍ਰੋਤਸਾਹਨ ਵਿਭਾਗ ਅਤੇ ਸਿੰਗਾਪੁਰ ਸਰਕਾਰ ਦੇ ਕਾਨੂੰਨ ਮੰਤਰਾਲੇ ਅਧੀਨ ‘ਇੰਟਲੈਕਚੁਅਲ ਪ੍ਰਾੱਪਰਟੀ ਆੱਫ਼ਿਸ ਆਵ੍ ਸਿੰਗਾਪੁਰ’ (ਆਈ.ਪੀ.ਓ.ਐੱਸ.)
ਵਿਚਾਲੇ ਉਦਯੋਗ ਸੰਪਤੀ ਸਹਿਯੋਗ ਦੇ ਖੇਤਰ ਵਿੱਚ ਸਹਿਮਤੀ-ਪੱਤਰ ਨੂੰ ਆਪਣੀ ਪ੍ਰਵਾਨਗੀ ਦੇ ਦਿੱਤੀ ਹੈ।
ਇਸ ਸਹਿਮਤੀ-ਪੱਤਰ ਉੱਤੇ ਆਉਂਦੀ 4 ਤੋਂ 7 ਅਕਤੂਬਰ, 2016 ਤੱਕ ਪ੍ਰਧਾਨ ਮੰਤਰੀ ਦੇ ਸਿੰਗਾਪੁਰ ਦੌਰੇ ਦੌਰਾਨ ਹਸਤਾਖਰ ਕੀਤੇ ਜਾਣਗੇ।
ਇਸ ਸਹਿਮਤੀ-ਪੱਤਰ ਨਾਲ ਪੇਟੈਂਟਸ, ਟਰੇਡਮਾਰਕਸ ਤੇ ਉਦਯੋਗਿਕ ਡਿਜ਼ਾਇਨਾਂ ਦੇ ਉਦਯੋਗਿਕ ਸੰਪਤੀ ਅਧਿਕਾਰਾਂ ਦੇ ਖੇਤਰ ਵਿੱਚ ਦੁਵੱਲੀਆਂ ਸਹਿਯੋਗ ਗਤੀਵਿਧੀਆਂ ਵਿੱਚ ਵਾਧਾ ਹੋਵੇਗਾ।
ਇਸ ਦਾ ਉਦੇਸ਼ ਦੋਵੇਂ ਖੇਤਰਾਂ ਵਿੱਚ ਨਵੀਨਤਾ (ਇਨੋਵੇਸ਼ਨ), ਸਿਰਜਣਾਤਮਕਤਾ ਅਤੇ ਤਕਨਾਲੋਜੀਕਲ ਤਰੱਕੀ ਨੂੰ ਹੁਲਾਰਾ ਦੇਣਾ ਹੈ।
ਇਸ ਸਹਿਮਤੀ-ਪੱਤਰ ਅਧੀਨ ਤਰਜੀਹੀ ਪਹਿਲਕਦਮੀਆਂ ਇਸ ਪ੍ਰਕਾਰ ਹੋਣਗੀਆਂ:
• ਦੋਵੇਂ ਦੇਸ਼ਾਂ ਦੀ ਜਨਤਾ, ਕਾਰੋਬਾਰੀ ਅਦਾਰਿਆਂ ਤੇ ਵਿਦਿਅਕ ਸੰਸਥਾਨਾਂ ਵਿਚਾਲੇ ਬੌਧਿਕ ਸੰਪਤੀ ਜਾਗਰੂਕਤਾ ਬਾਰੇ ਬਿਹਤਰੀਨ ਪਿਰਤਾਂ, ਤਜਰਬਿਆਂ ਦਾ ਆਦਾਨ-ਪ੍ਰਦਾਨ
• ਬੌਧਿਕ ਸੰਪਤੀ ਦੇ ਖੇਤਰ ਵਿੱਚ ਵਿਸ਼ੇਸ਼ ਮਾਹਰਾਂ ਦਾ ਆਦਾਨ-ਪ੍ਰਦਾਨ
• ਉਦਯੋਗ, ਯੂਨੀਵਰਸਿਟੀਆਂ, ਖੋਜ ਅਤੇ ਵਿਕਾਸ ਸੰਗਠਨਾਂ ਅਤੇ ਲਘੂ ਤੇ ਦਰਮਿਆਨੇ ਉੱਦਮਾਂ ਨਾਲ ਬੌਧਿਕ ਸੰਪਤੀ ਬਾਰੇ ਬਿਹਤਰੀਨ ਪਿਰਤਾਂ, ਤਜਰਬਿਆਂ ਤੇ ਗਿਆਨ ਦਾ ਆਦਾਨ-ਪ੍ਰਦਾਨ ਅਤੇ ਪਸਾਰ
• ਮਸ਼ੀਨੀਕਰਨ ਦੇ ਵਿਕਾਸ ਅਤੇ ਆਧੁਨਿਕੀਕਰਨ ਪ੍ਰੋਜੈਕਟਾਂ ਨੂੰ ਲਾਗੂ ਕਰਨ ਵਿੱਚ ਸਹਿਯੋਗ
• ਸਥਾਨਕ ਬੌਧਿਕ ਸੰਪਤੀ ਅਤੇ ਵਪਾਰਕ ਭਾਈਚਾਰਿਆਂ ਲਈ ਬੌਧਿਕ ਸੰਪਤੀ ਨਾਲ ਸਬੰਧਤ ਸਿਖਲਾਈ ਵਿੱਚ ਭਾਈਵਾਲੀ
ਇਸ ਸਹਿਮਤੀ-ਪੱਤਰ ਰਾਹੀਂ ਭਾਰਤ ਨਵੀਨਤਾ ਅਤੇ ਬੌਧਿਕ ਸੰਪਤੀ ਈਕੋ-ਸਿਸਟਮਜ਼ ਵਿੱਚ ਅਜਿਹੇ ਤਜਰਬਿਆਂ ਦੇ ਆਦਾਨ-ਪ੍ਰਦਾਨ ਕਰਨ ਦੇ ਯੋਗ ਹੋਵੇਗਾ, ਜਿਨ੍ਹਾਂ ਦਾ ਚੋਖਾ ਲਾਭ ਦੋਵੇਂ ਧਿਰਾਂ ਦੇ ਉੱਦਮੀਆਂ, ਨਿਵੇਸ਼ਕਾਂ ਅਤੇ ਕਾਰੋਬਾਰੀ ਅਦਾਰਿਆਂ ਨੂੰ ਹੋਵੇਗਾ।
ਦੋਵੇਂ ਦੇਸ਼ਾਂ ਵਿਚਾਲੇ ਬਿਹਤਰੀਨ ਪਿਰਤਾਂ ਦੇ ਆਦਾਨ-ਪ੍ਰਦਾਨ ਨਾਲ ਭਾਰਤ ਦੀਆਂ ਬੌਧਿਕ ਸਿਰਜਣਾਵਾਂ ਦੀ ਸੁਰੱਖਿਆ ਅਤੇ ਜਾਗਰੂਕਤਾ ਵਿੱਚ ਸੁਧਾਰ ਆਵੇਗਾ।
ਅੰਤਰਰਾਸ਼ਟਰੀ ਨਵੀਨਤਾ ਵਿੱਚ ਪ੍ਰਮੁੱਖ ਖਿਡਾਰੀ ਬਣਨ ਵੱਲ ਭਾਰਤ ਦੀ ਯਾਤਰਾ ਵਿੱਚ ਇਹ ਇੱਕ ਵਿਲੱਖਣ ਕਦਮ ਹੋਵੇਗਾ ਅਤੇ ਇਸ ਨਾਲ ਰਾਸ਼ਟਰੀ ਆਈ.ਪੀ.ਆਰ.
ਨੀਤੀ 2016 ਦੇ ਉਦੇਸ਼ਾਂ ਦੀ ਪੂਰਤੀ ਵੀ ਹੋਵੇਗੀ।
AKT/VBA/SH
