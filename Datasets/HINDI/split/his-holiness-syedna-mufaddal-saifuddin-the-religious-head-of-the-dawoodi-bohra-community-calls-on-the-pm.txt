दाउदी बोहरा समुदाय के प्रमुख महामहिम सैदना मुफद्दल सैफुद्दीन ने आज मुंबई में प्रधानमंत्री श्री नरेंद्र मोदी से मुलाकात की।
प्रधानमंत्री ने दाउदी बोहरा समुदाय के पूर्व धार्मिक प्रमुख सैदना मोहम्मद बरहानुद्दीन के साथ अपने लंबे और हार्दिक जुड़ाव को याद किया जिनका पिछले वर्ष निधन हो गया था।
महामहिम सैदना मुफद्दल सैफुद्दीन ने भारत को आगे ले जाने के प्रधानमंत्री के प्रयासों की सराहना की तथा उनके प्रयासों में समुदाय के समर्थन का वायदा किया।
प्रधानमंत्री ने सुझाव दिया कि दाउदी बोहरा समुदाय देश के करीब 400 जिलों में है और उसे इन जिलों में विद्यालयों में स्वच्छता अभियान प्रतियोगिताएं आरंभ करनी चाहिए तथा प्रयोगशालाओं या कंप्यूटर संसाधनों के सृजन के जरिए बेहतरीन प्रदर्शन करने विद्यालयों को पुरस्कार देने चाहिए।
दाउदी बोहरा समुदाय पारंपरिक रूप से व्यापारी समुदाय है लेकिन अब उसने विनिर्माण क्षेत्र में बहुत प्रगति की है तथा प्रधानमंत्री की मेक इन इंडिया पहल को समर्थन का प्रण लिया है।
दाउदी बोहरा समुदाय ने मुंबई में स्मार्ट सिटी स्थापित करने की इच्छा प्रकट की है।
प्रधानमंत्री ने इस पहल के लिए पूरा समर्थन प्रकट किया।
इस अवसर पर मौजूद महाराष्ट्र के मुख्यमंत्री श्री देवेंद्र फडणवीस ने इस पहल को पूरे समर्थन का आश्वासन दिया।
प्रधानमंत्री ने दाउदी बोहरा समुदाय के व्यापक अनुभव के मद्देनजर, खासतौर से स्वास्थ्य एवं शिक्षा के क्षेत्र में सकारात्मक परिणाम लाने में आगामी आम बजट के लिए सुझाव देने के लिए भी कहा।
इस अवसर पर महाराष्ट्र के राज्यपाल श्री विद्यासागर राव भी मौजूद थे।
