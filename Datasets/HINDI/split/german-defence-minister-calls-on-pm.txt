जर्मनी की रक्षा मंत्री डॉ. उर्सुला वॉन डेर लेयान ने आज प्रधानमंत्री श्री नरेन्‍द्र मोदी से मुलाकात की।
उन्‍होंने रक्षा प्रौद्योगिकी और उपकरण सहित रक्षा विनिर्माण, साइबर सुरक्षा और समुद्री क्षेत्र सहयोग में भारत के साथ समन्‍वय बनाने की जर्मनी की रूचि से भी प्रधानमंत्री को अवगत कराया।
उन्‍होंने यह भी संदेश दिया कि सभी क्षेत्रों में द्विपक्षीय संबंधों के सहयोग को और मजबूत बनाने के अवसर के तौर पर अंतर-सरकारी आयोग बैठक के लिए जर्मनी की चांसलर मर्कल अक्‍तूबर 2015 की अपनी यात्रा को लेकर आशान्वित हैं।
उन्‍होंने उल्‍लेख किया कि एक साझेदार देश के तौर पर हनोबर व्‍यापारिक मेले में भारत की भागीदारी और इसके उदघाटन के अवसर पर प्रधानमंत्री की उपस्थिति ने जर्मनी में एक सकारात्‍मक प्रभाव छोड़ा है और अब वहां मेक इन इंडिया अभियान के प्रति गहरी रूचि है।
प्रधानमंत्री श्री नरेन्‍द्र मोदी ने जर्मनी की अपनी यात्रा और जर्मन चांसलर मर्कल एवं जर्मनी के व्‍यापारिक नेताओं के साथ हुए शानदार विचार-विमर्श का स्‍मरण किया।
उन्‍होंने जोर देते हुए कहा कि भारत कौशल विकास और विनिर्माण जैसे क्षेत्रों सहित अन्‍य क्षेत्रों में जर्मनी को एक व्‍यापक आर्थिक साझेदार के तौर पर देखता है।
उन्‍होंने भारत में रक्षा विनिर्माण, रक्षा अनुसंधान और विकास के अनेकों अवसरों पर लाभ लेने के लिए जर्मनी की कम्‍पनियों को भी निमंत्रण दिया।
प्रधानमंत्री ने इस वर्ष के अंत में चांसलर मर्कल की यात्रा को लेकर भी अपनी सकारात्‍मक आशा व्‍यक्‍त की।
