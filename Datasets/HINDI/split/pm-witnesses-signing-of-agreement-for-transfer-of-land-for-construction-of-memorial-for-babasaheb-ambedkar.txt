प्रधानमंत्री श्री नरेन्‍द्र मोदी की मौजूदगी में आज कें‍द्रीय वस्‍त्र मंत्रालय, महाराष्‍ट्र सरकार और राष्‍ट्रीय वस्‍त्र निगम के बीच मुम्‍बई के इंदु मिल्‍स परिसर के चैत्‍यभूमि से सटे 12 एकड़ भूखंड के हस्‍तांतरण के लिए एक त्रिपक्षीय समझौते पर हस्‍ताक्षर हुए।
चैत्‍यभूमि में बाबा साहेब अम्‍बे‍डकर का अंतिम संस्‍कार किया गया था।
इस समझौते पर प्रधानमंत्री की पहल पर हस्‍ताक्षर किये गये।
इससे राष्‍ट्रीय वस्‍त्र निगम से महाराष्‍ट्र सरकार को जमीन हस्‍तांतरित करने संबंधी काफी अर्से से लम्बित मामले के समाधान का मार्ग प्रशस्‍त होगा, ताकि वह भारत रत्‍न बाबासाहेब डॉ. बी. आर. अम्‍बेडकर के लिए उपयुक्‍त स्‍मारक बनाने में सक्षम हो सके।
महाराष्‍ट्र के मुख्‍यमंत्री श्री देवेंद्र फड़नवीज और केंद्रीय वस्‍त्र राज्‍य मंत्री श्री संतोष गंगवार भी नयी दिल्‍ली में इस समझौते पर हस्‍ताक्षर होने के समय मौजूद थे।
उन्‍होंने बाबा साहेब अम्‍बे‍डकर के स्‍मारक के निर्माण के लिए भूमि हस्‍तांतरण संबंधी रुकावटे दूर करने की पहल के लिए प्रधानमंत्री का आभार व्‍यक्‍त किया।
श्री फड़नवीज ने कहा कि अब बाबासाहेब के लिए एक खूबसूरत स्‍मारक का निर्माण किया जाएगा।
