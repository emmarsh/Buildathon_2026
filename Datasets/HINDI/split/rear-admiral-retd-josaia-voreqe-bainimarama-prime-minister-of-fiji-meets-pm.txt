फिजी के प्रधानमंत्री रियर एडमिरल (सेवानिवृत्‍त) जोसैया वोरेक बेनीमारामा ने आज प्रधानमंत्री श्री नरेन्‍द्र मोदी से भेंट की।
प्रधानमंत्री ने 20 फरवरी, 2016 को फिजी में कहर ढाने वाले श्रेणी-5 के चक्रवात ‘विंस्टन’ के कारण वहां जान-माल को हुये भारी नुकसान के प्रति संवेदना व्‍यक्‍त की।
प्रधानमंत्री ने कहा कि भारत फिजी में पुनर्वास एवं पुनर्निर्माण के प्रयासों में अपनी ओर से हरसंभव मदद देने को तैयार है।
प्रधानमंत्री बेनीमारामा ने चक्रवात के तुरंत बाद भारत द्वारा दी गई एक मिलियन अमेरिकी डॉलर की सहायता और 45 टन की राहत सामग्री मुहैया कराने के लिए प्रधानमंत्री का धन्‍यवाद किया।
प्रधानमंत्री ने प्रशांत द्वीप के सभी तटवर्ती देशों के साथ आपदा प्रबंधन में सहयोग को मजबूत करने के लिए अगस्‍त, 2015 में जयपुर में आयोजित दूसरे एफआईपीआईसी शिखर सम्‍मेलन में खुद के द्वारा व्‍यक्‍त की गई प्रतिबद्धता की फिर से पुष्टि की।
इस क्षेत्र में अंतरिक्ष प्रौद्योगिकी अनुप्रयोग केन्‍द्र की स्‍थापना के जरिये आपसी सहयोग बढ़ाना भी इसमें शामिल हैं।
दोनों नेताओं ने सौर एवं नवीकरणीय ऊर्जा, कृषि, शिक्षा और स्‍वास्‍थ्‍य के क्षेत्र में द्विपक्षीय सहयोग बढ़ाने के अवसरों पर भी चर्चा की।
