प्रधानमंत्री श्री नरेन्‍द्र मोदी ने एस्‍सेल समूह के 90 वर्ष पूरे होने पर आज नई दिल्‍ली में आयोजित समारोह में भाग लिया।
राष्‍ट्रपति प्रणव मुखर्जी भी इस कार्यक्रम में उपस्थित हुए।
एस्‍सेल समूह के चेयरमैन श्री सुभाष चंद्रा ने प्रधानमंत्री का स्‍वागत करते हुए उन्‍हें इस कार्यक्रम का आमंत्रण स्‍वीकार करने के लिए धन्‍यवाद दिया।
उन्‍होंने जल आपूर्ति, बिजली आपूर्ति, स्‍वच्‍छ भारत और सस्‍ते आवास जैसे विषयों पर एस्‍सेल समूह की हालिया सामाजिक गतिविधियों के बारे में बताया।
इस अवसर पर प्रधानमंत्री द्वारा दो सामाजिक पहल की शुरुआत की गई।
इनमें से एक है- सारथी जो शिक्षा, स्‍वास्‍थ्‍य एवं रोजगार जैसे विषयों पर लोगों के सशक्तिकरण का कार्यक्रम है।
इसके अलावा जरूरतमंद लोगों को सशक्त बनाने के लिए 5,000 करोड़ रुपये की निधि के साथ डीएससी फाउंडेशन को लॉन्‍च किया गया।
इस अवसर पर बोलते हुए प्रधानमंत्री ने इस कार्यक्रम को भारतीय परंपराओं के एक उदाहरण के रूप में प्रस्‍तुत किया।
उन्‍होंने कहा कि भारत में ऐसी परंपरा रही है कि अगली पीढ़ी पारिवारिक मूल्‍यों को लगातार आगे बढ़ाती रही है और वह अपनी क्षमता एवं सामर्थ्‍य के अनुसार परिवार उसमें योगदान करती है।
उन्‍होंने श्री नंदकिशोर गोयनका के साथ अपनी पिछली बैठक को याद करते हुए कहा यह परिवार हमेशा से नए विचारों के लिए खुला रहा है।
और इस परिवार ने हर चुनौती को एक अवसर के रूप में लिया है ताकि वह ‘जमीन से उपग्रह तक’ तमाम गतिविधियों में अपनी उपस्थिति दर्ज कर सके।
एस्‍सेल समूह की सामाजिक गतिविधियों की सराहना करते हुए प्रधानमंत्री ने कहा कि स्‍वच्‍छ भारत मिशन बड़ी तादाद में सामाजिक उद्यमियों को उभरने के लिए अवसर प्रदान करता है।
उन्‍होंने कहा कि ‘सारथी’ अधिकारों एवं कर्तव्‍यों के एक अच्‍छे मेल को प्रस्‍तुत करता है जबकि डीएससी फाउंडेशन बड़ी संख्‍या में रोजगार सृजित करने वालों को उभरने में मदद करेगा।
प्रधानमंत्री ने हरेक व्‍यक्ति से आग्रह किया कि वह एक खास लक्ष्‍य के साथ काम करें कि 2022 – आजादी की 75वीं वर्षगांठ तक देश के लिए क्‍या कर सकते हैं।
