प्रधानमंत्री श्री नरेन्‍द्र मोदी ने आज नई दिल्‍ली में अखिल भारतीय आयुर्विज्ञान संस्‍थान (एम्‍स) में राष्‍ट्रीय वृद्धजन केंद्र की आधारशिला रखी।
इसके जरिए बुजुर्गों के लिए मल्‍टी स्‍पेशिएलिटी स्‍वास्‍थ्‍य देखभाल उपलब्‍ध होगी।
इसके जनरल वार्ड में 200 बिस्‍तर होंगे।
प्रधानमंत्री ने इसी कार्यक्रम के दौरान सफदरजंग अस्‍पताल में 555 बिस्‍तर के सुपर स्‍पेशिएलिटी ब्‍लॉक का उद्घाटन भी किया।
उन्‍होंने सफदरजंग अस्‍पताल में 500 बिस्‍तर के नए आपातकालीन ब्‍लॉक, एम्‍स में 300 बिस्‍तर के पावर ग्रिड विश्राम सदन और एम्‍स, अंसारी नगर तथा ट्रॉमा सेंटर के बीच संपर्क सुरंग भी राष्‍ट्र को समर्पित किए।
राष्‍ट्रीय स्‍वास्‍थ्‍य नीति का जिक्र करते हुए प्रधानमंत्री ने कहा कि किफायती स्‍वास्‍थ्‍य देखभाल और रोगों से रोकथाम को सरकार के एजेंडा में प्राथमिकता दी गई है।
उन्‍होंने कहा कि इस बहुविषयक दृष्टिकोण में ग्रामीण विकास मंत्रालय, पेयजल और स्‍वच्‍छता मंत्रालय, महिला और बाल विकास मंत्रालय तथा आयुष मंत्रालय शामिल हैं।
प्रधानमंत्री ने कहा कि भारत ने 2025 तक तपेदिक उन्‍मूलन का लक्ष्‍य रखा है, जो 2030 के वैश्विक लक्ष्‍य से पहले है।
प्रधानमंत्री ने कहा उन्‍हें पूर्ण विश्‍वास है कि देश का चिकित्‍सा क्षेत्र यह कार्य पूरा कर लेगा।
