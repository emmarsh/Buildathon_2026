प्रधानमंत्री श्री नरेन्‍द्र मोदी ने आज नई दिल्‍ली में जम्‍मू-कश्‍मीर के पूंछ जिले से आए गुज्‍जर-बक्‍करवाल समुदाय के युवाओं के 25 सदस्‍यों के शिष्‍टमंडल से भेंट की।
यह शिष्‍टमंडल मेजर अजीत कुमार मेहता के नेतृत्‍व में सेना के सद्भावना मिशन पर दिल्‍ली और आगरा की यात्रा पर निकला है।
प्रधानमंत्री से बातचीत के दौरान युवाओं ने अपने अनुभवों से श्री मोदी को अवगत कराया और बुनियादी सुविधाओं तथा रोजगार के अवसरों की कमी के कारण अपने समुदाय को हो रही कठिनाइयों की जानकारी दी।
उन्‍होंने मोबाइल नेटवर्क सम्‍पर्क के अभाव से हो रही परेशानियों से भी प्रधानमंत्री को अवगत कराया।
प्रधानमंत्री ने युवाओं से कहा कि उन्‍हें गुज्‍जर-बक्‍करवाल समुदाय को हो रही कठिनाइयों की जानकारी है और वे उनकी विकास संबंधी जरूरतों को समझते हैं।
उन्‍होंने शिष्‍टमंडल को आश्‍वासन दिया कि सरकार इन कठिनाइयों को दूर करने के लिए हर संभव उपाय करेगी।
उन्‍होंने युवाओं की भावनाओं की सराहना की और कहा कि गुज्‍जर-बक्‍करवाल समुदाय को विकास में उनकी उचित भागीदारी अवश्‍य मिलेगी।
