प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने भारत एवं बांग्‍लादेश के बीच विदेशी अंत: क्षेत्रों के हस्‍तांतरण के बाद बांग्‍ला देश के विदेशी अंत: क्षेत्रों एवं कूच बेहार जिले के पुनर्वास पैकेज एवं बुनियादी ढांचे के उन्‍नयन को मंजूरी दे दी है।
विभिन्‍न संघटक भागों के क्रियान्‍वयन के लिए कुल वित्‍तीय अनुमान लगभग 1005.99 करोड् रूपये का है।
इसमें कूच बेहार जिले एवं भारत में बांग्‍ला देश के विदेशी अंत: क्षेत्रों में बुनियादी ढांचों को मजबूत बनाने तथा सृजन की निर्धारित लागत के रूप में 898.50 करोड रूपये शामिल है।
इसके अतिरिक्‍त, पुनर्वास के लिए 107.49 करोड रूपये की एक परिवर्ती लागत की संभावना शामिल है।
वास्‍तविक परिवर्ती लागत भारत लौटने वाले परिवारों की वास्‍तविक संख्‍या पर निर्भर करेगी।
सभी कार्यों का क्रियान्‍वयन राज्‍य सरकार या इसकी एजेंसियों द्वारा 3 से 5 वर्ष की अवधि में किया जाएगा और कोष गृह मंत्रालय द्वारा राज्‍य सरकार को अनुदान सहायता के रूप में जारी किए जाएंगे।
भारत एवं बांग्‍लादेश के बीच विदेशी अंत: क्षेत्रों के हस्‍तांतरण के बाद बांग्‍ला देश के विदेशी अंत: क्षेत्रों एवं कूच बेहार जिले का पुनर्वास पैकेज एवं बुनियादी ढांचे का उन्‍नयन पश्चिम बंगाल सरकार द्वारा प्राप्‍त दो प्रस्‍तावों के बाद किया जा रहा है।
बुनियादी ढांचे का विकास एवं पुनर्वास सहायता जैसे पुनर्वास कदम क्षेत्र तथा वहां के लोगों के समेकित एकीकरण में सहायता करेंगे।
