प्रधानमंत्री श्री नरेन्द्र मोदी और बांग्लादेश की प्रधानमंत्री शेख हसीना ने आज वीडियो कांफ्रेंसिंग के जरिए संयुक्त रूप से भारत और बांग्लादेश के बीच दूसरा सीमा पार ट्रांसमिशन इंटर कनेक्शन प्रणाली समर्पित किया।
इससे त्रिपुरा में सूर्यमणीनगर बंग्लादेश के दक्षिण कोमिल्ला से जुड़ जाएगा।
दोनों नेताओं ने बांग्लादेश में कॉक्स बाजार और अगरतला के बीच दस जीबीपीएस इंटरनेट कनेक्टिविटी का ट्रांसमिशन भी समर्पित किया।
इस अवसर पर प्रधानमंत्री ने इस कदम को भारत और बांग्लादेश के संबंधों में ऐतिहासिक क्षण बताया।
उन्होंने बंगबंधु शेख मुजिबुर्रहमान के भारत के साथ मैत्रीपूर्ण संबंध की याद दिलायी।
उन्होंने हाल में दोनों देशों के बीच सहयोग के नए क्षेत्र खोले जाने का स्वागत किया और बंगबंधु के विजन और विचारों को आगे बढ़ाने के लिए बांग्लादेश की प्रधानमंत्री शेख हसीना की सराहना की।
प्रधानमंत्री ने कहा कि देश के पूर्वी भाग में नया इंटरनेट गेटवे खुलने को अत्यधिक महत्व देते हैं।
उन्होंने कहा कि इससे पूर्वोत्तर क्षेत्र के राज्यों को लाभ होगा क्योंकि संचार में वृद्धि होगी।
उन्होंने हाल में दोनों देशों के बीच संपर्क बढ़ाने के विभिन्न माध्यमों की चर्चा की।
इनमें सड़क संपर्क और डिजिटल संपर्क शामिल हैं।
प्रधानमंत्री ने बंगबंधु सटेलाइट लांच करने में बांग्लादेश को समर्थन देने की पेशकश की।
प्रधानमंत्री ने आज दोनों देशों के बीच खेले जाने वाले टी-20 क्रिकेट मैच के लिए दोनों देश की टीमों को शुभकामनाएं दी।
