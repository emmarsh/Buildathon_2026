प्रधानमंत्री श्री नरेन्‍द्र मोदी ने एनसीसी कैडेटों का आह्वान किया कि वे 21 जून को पहले अंतर्राष्‍ट्रीय योग दिवस के उपलक्ष्‍य में देशभर में एक शानदार समारोह का आयोजन करें।
एनसीसी रैली के अवसर पर देशभर के कैडेटों को संबोधित करते हुए प्रधानमंत्री ने उनसे आग्रह किया कि वे बेहतरीन प्रदर्शन के लिए जुट जायें, जिससे पूरी दुनिया को एक मजबूत प्रेरणादायक संदेश पहुंच सके।
उन्‍होंने कहा कि योग अब पूरे विश्‍व में फैल चुका है और चूंकि योग हमारे देश में उदित हुआ, इसलिए हमें विश्‍व को बताना है कि योग एक संतुलित और समर्थ मानव की रचना के लिए बहुत जरूरी है।
कैडेटों द्वारा स्‍वच्‍छ भारत अभियान को समर्पित एक झांकी के प्रदर्शन के बारे में बोलते हुए प्रधानमंत्री ने कहा कि इसका आरंभ 125 करोड़ भारतीयों में स्‍वच्‍छता के प्रति झुकाव पैदा करने के लिए किया गया है।
उन्‍होंने कैडेटों से आग्रह किया कि वे स्‍कूलों और गांवों में इस विषय में जागरूकता पैदा करें।
उन्‍होंने कहा कि स्‍वच्‍छ भारत एक तरह से मातृभूमि की सेवा भी है।
प्रधानमंत्री ने पिछले एक महीने के दौरान कैडेटों द्वारा किए गए प्रयासों की भी सराहना की।
उन्‍होंने देखा कि बालिका कैडेट भी बहुत संख्‍या में भागीदारी कर रही हैं।
उन्‍होंने गणतंत्र दिवस को याद करते हुए कहा कि पूरी परेड एक तरह से ”स्‍त्री शक्ति” का समारोह था।
उन्‍होंने कहा कि देशवासियों को यह संदेश मिल गया है कि रानी लक्ष्‍मीबाई और जीजा माता आज प्रत्‍येक गांव और प्रत्‍येक परिवार में मौजूद हैं।
प्रधानमंत्री ने कहा कि देशभर से कैडेट यहां आये हुए हैं और वे एक लघु भारत का प्रतिनिधित्‍व कर रहे हैं।
उन्‍होंने कहा कि स्‍वामी विवेकानंद और महात्‍मा गांधी जैसे महान व्‍यक्तियों ने भी भारत की अस्मिता को समझने के लिए देशभर की यात्रा की थी।
उन्‍होंने कहा कि देश की विविधता को समझने के लिए पूरे देश में घूमना आवश्‍यक है और कैडेटों को यह अवसर मिल रहा है।
प्रधानमंत्री ने कहा कि आज एनसीसी रैली को देखकर उन्‍हें अपने बचपन के दिन याद आ गए जब वे स्‍वयं एक एनसीसी कैडेट थे, हालांकि एक कैडेट के रूप में उन्‍हें दिल्‍ली आने का अवसर न‍हीं मिला था।
गणतंत्र दिवस समारोह के उपलक्ष्‍य में, जिसका अंग यह रैली है, दिल्‍ली आगमन के लिए चुने जाने हेतु कैडेटों द्वारा किए गए प्रयासों की भी सराहना की।
