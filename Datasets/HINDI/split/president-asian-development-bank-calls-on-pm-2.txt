एशियाई विकास बैंक के अध्यक्ष श्री टेकहिको नकाओ ने आज प्रधानमंत्री श्री नरेन्द्र मोदी से मुलाकात की।
प्रधानमंत्री ने श्री नकाओ से आग्रह करते हुए कहा कि एशियाई विकास बैंक (एडीबी) को भारत के रेलवे क्षेत्र पर विशेष रूप से अपना ध्यान केन्द्रित करना चाहिए और व्यापक बदलाव वाली एक ऐसी परियोजना को पूरा करना चाहिए जिसका असर सभी को नजर आए।
उन्होंने सुझाव दिया कि एडीबी एक रेलवे स्टेशन का जिम्मा उठा कर उसे विश्वस्तरीय बना सकता है।
रेलवे इसके बाद इस तरह की अन्य परियोजनाओं को क्रियान्वित कर सकती है।
प्रधानमंत्री ने कहा कि एडीबी को क्षेत्रीय कनेक्टिविटी वाली कई और परियोजनाओं को भी बढ़ावा देना चाहिए।
प्रधानमंत्री ने वर्ष 2014 में 1.4 अरब डॉलर की बड़ी राशि का वितरण करने के लिए श्री नकाओ की सराहना की।
यह राशि भारत की परियोजनाओं के लिए वर्ष 2013 में मुहैया कराई गई रकम से 40 प्रतिशत ज्यादा है।
प्रधानमंत्री ने अगस्त, 2014 में श्री नकाओ के साथ हुई अपनी पिछली बैठक के बाद सरकार द्वारा उठाये गए विभिन्न कदमों का भी जिक्र किया।
इन कदमों में प्रधानमंत्री जन धन योजना एवं एलपीजी सब्सिडी के नकद हस्तांतरण के अलावा मेक इन इंडिया, डिजिटल इंडिया एवं स्वच्छ भारत जैसी पहलों का शुभारंभ भी शामिल है।
एडीबी के अध्यक्ष ने इन कदमों के लिए प्रधानमंत्री की सराहना की।
