सरदार पटेल ने हमें ‘एक भारत दिया’ हम सब मिलकर इसे ‘श्रेष्‍ठ भारत’ बनायें- प्रधानमंत्री।
प्रधानमंत्री श्री नरेन्‍द्र मोदी ने आज सरदार वल्‍लभ भाई पटेल की जयंति पर उन्‍हें श्रद्धांजलि अर्पित की।
नई दिल्‍ली के राजपथ पर एकत्रित उत्‍साही युवाओं और छात्रों को संबोधित करते हुए उन्‍होंने कहा कि देश की एकता सरदार पटेल द्वारा एक सूत्र में पिरोई गई थी।
उन्‍होंने कहा कि यह सरदार पटेल की निर्णय लेने में दृढ़ता और बुद्धिमत्‍ता थी, जिससे सभी प्रकार की बुराइयां विफल हुई और आधुनिक, स्‍वतंत्र भारत का उद्भव हुआ।
प्रधानमंत्री ने कहा कि सरदार पटेल ने हमें ‘एक भारत’ दिया था और अब यह हमारी जिम्‍मेदारी है कि हम इसे ‘श्रेष्‍ठ भारत’ बनायें।
उन्होंने कहा कि एकता, शांति और सौहार्द वे सिद्धांत जिस पर चलकर 125 करोड़ भारतीय आगे बढ़ सकते हैं।
प्रधानमंत्री ने 1920 के दशक में अहमदाबाद के मेयर के रूप में साफ-सफाई अभियान और महिलाओं के लिए 50 प्रतिशत आरक्षण के प्रस्ताव सहित सरदार पटेल द्वारा उठाए गये कदमों का स्‍मरण किया।
श्री नरेन्‍द्र मोदी ने नई योजना ‘एक भारत, श्रेष्‍ठ भारत’ की रूपरेखा रखी, जिस पर राज्‍यों के साथ विचार-विमर्श कर केन्‍द्र सरकार कार्य कर रही है।
उन्‍होंने कहा कि इस योजना के तहत दो राज्‍य एक वर्ष की अवधि के लिए अनोखी साझेदारी करेंगे।
इस अवधि के दौरान दोनों राज्‍यों के बीच सांस्‍कृतिक और छात्रों का आदान-प्रदान किया जाएगा, जिससे इन राज्‍यों के लोगों को एक दूसरे को समझने और करीब आने का अवसर मिलेगा।
उन्‍होंने कहा कि प्रत्‍येक वर्ष अलग-अलग राज्‍य एक-दूसरे के साझेदार हो सकते है।
प्रधानमंत्री ने पूर्व प्रधानमंत्री श्रीमती इन्दिरा गांधी की पुण्‍यतिथि पर उन्‍हें श्रद्धांजलि अर्पित की।
प्रधानमंत्री ने एकत्रित लोगों को शपथ दिलाई और ‘एकता दौड़’ को झंडी दिखाकर रवाना किया।
इस अवसर पर दिल्‍ली के उपराज्‍यपाल श्री नजीब जंग, दिल्‍ली के मुख्‍यमंत्री श्री अरविन्‍द केजरीवाल और केन्‍द्रीय गृहमंत्री श्री राजनाथ सिंह तथा शहरी विकास मंत्री श्री वेंकैया नायडू भी उपस्थित थे।
