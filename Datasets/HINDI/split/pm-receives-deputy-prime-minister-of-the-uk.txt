प्रधानमंत्री श्री नरेंद्र मोदी ने आज ब्रिटेन के उप प्रधानमंत्री निक क्‍लेग की अगवानी की।
श्री क्‍लेग के साथ ब्रिटेन के ऊर्जा एवं जलवायु परिवर्तन मंत्री एड डेवी भी भारत दौरे पर आये हैं।
उप प्रधानमंत्री क्‍लेग ने बैठक के दौरान भारत के साथ आपसी रिश्‍ते और प्रगाढ़ करने की ब्रिटिश इच्‍छा जाहिर की।
प्रधानमंत्री श्री नरेंद्र मोदी की अगुवाई में नई सरकार द्वारा भारत में आर्थिक-सामाजिक बदलाव के लिए तय किये गये महत्‍वाकांक्षी लक्ष्‍य की काफी सराहना करते हुए उन्‍होंने इस लक्ष्‍य को पाने के लिए भारत के साथ मिलकर काम करने की ब्रिटिश इच्‍छा जताई।
प्रधानमंत्री श्री नरेंद्र मोदी ने भारत-ब्रिटिश रिश्‍ते के प्रति प्रधानमंत्री डेविड कैमरून द्वारा व्‍यक्तिगत तौर पर दिखाई जा रही दिलचस्‍पी की सराहना की।
उन्‍होंने शिक्षा, कौशल विकास, स्‍वच्‍छ ऊर्जा, ढांचागत विकास और नदियों की सफाई के लिए भारत एवं ब्रिटेन के बीच और ज्‍यादा आपसी सहयोग बढ़ाने की जरूरत पर बल दिया।
दोनों पक्षों ने विश्‍व व्यापार संगठन (डब्‍ल्‍यूटीओ) और जलवायु परिवर्तन से जुड़े अंतर्राष्‍ट्रीय मुद़्दों पर भी चर्चा की।
डब्‍ल्‍यूटीओ का जिक्र करते हुए प्रधानमंत्री ने बाली में व्‍यापार को सुविधाजनक बनाने समेत अन्‍य मुद्दों पर हुई सहमति के प्रति भारत की कटिबद्धता दोहराई।
उन्‍होंने व्‍यापार को सुविधाजनक बनाने संबंधी उपायों के प्रति अपना समर्थन व्‍यक्‍त किया।
हालांकि, उन्‍होंने बाली में संपन्‍न खाद्य सुरक्षा समेत सभी समझौतों की दिशा में एक साथ आगे बढ़ने की जरूरत पर बल दिया, ताकि समाज के सभी तबकों खासकर गरीबों के हितों की रक्षा हो सके।
ब्रिटिश पक्ष ने गुजरात में स्‍वच्‍छ ऊर्जा और पर्यावरण संरक्षण के क्षेत्र में हुये कामकाज की सराहना की।
प्रधानमंत्री ने कहा कि यह सरकार की प्राथमिकताओं में शामिल है।
सरकार ने भारत में 500 आदर्श शहर विकसित करने की योजना बनाई है जिनमें ठोस कचरे के प्रबंधन और गंदे जल को शुद्ध करने की सुविधाएं होंगी।
इसके अलावा, सरकार सभी हिमालयी राज्‍यों को ‘जैव राज्‍यों’ के रूप में विकसित करना चाहती है जहां पर्यावरण से जुड़े लाभ भी होंगे।
उन्‍होंने ऊर्जा के समुचित उपयोग में आम जनता की भागीदारी सुनिश्चित करने के अपने खास विचार का भी जिक्र किया।
प्रधानमंत्री श्री नरेंद्र मोदी ने ब्रिटेन को इन प्रयासों में भागीदार बनने का न्‍यौता दिया।
उन्‍होंने अंतर्राष्‍ट्रीय समुदाय से विकासशील और अल्‍प विकसित देशों को किफायती दरों पर स्‍वच्‍छ तकनीक मुहैया कराने के लिए आवश्‍यक कदम उठाने की अपील की।
उप प्रधानमंत्री क्‍लेग ने ब्रिटेन के दौरे के लिए प्रधानमंत्री कैमरून द्वारा प्रधानमंत्री श्री नरेंद्र मोदी को दिये गये न्‍यौते का फिर से जिक्र किया।
प्रधानमंत्री ने कहा कि वह सुविधा के अनुरूप जल्‍द से जल्‍द ब्रिटिश यात्रा का कार्यक्रम बनायेंगे।
