प्रधानमंत्री फ्रांस के राष्ट्रपति के साथ संयुक्त रूप से अंतरराष्ट्रीय सौर गठबंधन की बैठक की मेजबानी करेंगे, संयुक्त राज्य अमेरिका के राष्ट्रपति द्वारा आयोजित ‘मिशन इनोवेशन’ में भाग लेंगे।
प्रधानमंत्री श्री नरेन्द्र मोदी पर्यावरण एवं जलवायु परिवर्तन के मुद्दे पर पेरिस में 30 नवंबर, 2015 को होने जा रहे वार्षिक कांफ्रेंस ऑफ पार्टीज (सीओपी)-21 सम्मेलन में हिस्सा लेंगे।
प्रधानमंत्री फ्रांस के राष्ट्रपति श्री फ्रांस्वा ओलांद के साथ संयुक्त रूप से अंतरराष्ट्रीय सौर गठबंधन की बैठक की मेजबानी करेंगे।
वह अमेरिका के राष्ट्रपति की ओर से आयोजित ‘मिशन इनोवेशन’ यानी ‘मिशन नवाचार’ में भी शिरकत करेंगे।
प्रधानमंत्री ने ट्वीट किया, “पेरिस के लिए रवाना हो रहा हूं।
वहां मैं सीओपी-21 सम्मेलन में हिस्सा लूंगा।
शिखर सम्मेलन में हम पर्यावरण और जलवायु परिवर्तन से संबंधित महत्वपूर्ण मुद्दों पर चर्चा करेंगे।
सीओपी-21 में भारतीय पैवेलियन का उद्घाटन करूंगा, जो प्रकृति, पर्यावरण के साथ भारत के लगाव और जलवायु परिवर्तन के प्रभाव को कम करने के लिए कटिबद्धता को दर्शाएगा।
राष्ट्रपति फ्रांस्वा ओलांद और मैं, संयुक्त रूप से अंतरराष्ट्रीय सौर गठबंधन की बैठक की मेजबानी करेंगे।
अमेरिका के राष्ट्रपति द्वारा आयोजित ‘मिशन इनोवेशन’ में भी शिरकत करूंगा।”
