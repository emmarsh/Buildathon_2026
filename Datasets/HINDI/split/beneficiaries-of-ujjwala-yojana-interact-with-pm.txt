प्रधानमंत्री उज्‍ज्‍वला योजना के 100 से भी अधिक लाभार्थियों ने आज प्रधानमंत्री श्री नरेन्‍द्र मोदी से उनके आवास पर भेंट की।
देश के विभिन्‍न राज्‍यों में रहने वाली महिला लाभार्थी फि‍लहाल ‘एलपीजी पंचायत’ के लिए नई दिल्‍ली में हैं जिसकी मेजबानी आज राष्‍ट्रपति भवन में राष्‍ट्रपति श्री रामनाथ कोविंद द्वारा की गई।
प्रधानमंत्री के साथ अनौपचारिक बातचीत के दौरान लाभार्थियों ने विस्‍तार से बताया कि एलपीजी सिलेंडरों का उपयोग करने से उनके जीवन में किस तरह से व्‍यापक सकारात्‍मक बदलाव आया है।
प्रधानमंत्री ने उन्‍हें अपने दैनिक जीवन के विभिन्‍न पहलुओं पर बातचीत करने के लिए उत्‍साहित किया।
इन लाभार्थियों के अवलोकन को ध्‍यान में रखते हुए प्रधानमंत्री ने ‘सौभाग्‍य योजना’ का उल्‍लेख किया जिसे केन्‍द्र सरकार ने हर घर में बिजली कनेक्‍शन मुहैया कराने के उद्देश्‍य से लांच किया है।
उन्‍होंने बालिकाओं के खिलाफ हर तरह के भेदभाव को समाप्‍त करने की जरूरत पर भी विशेष बल दिया।
उन्‍होंने उपस्थित लोगों से अपने-अपने गांवों में साफ-सफाई सुनिश्चित करने का आह्वान किया।
उन्‍होंने कहा कि इससे ठीक उसी तरह से पूरे गांव के लोगों का स्‍वास्‍थ्‍य बेहतर होगा जिस तरह से उज्‍ज्‍वला योजना ने उनके परिजनों के स्‍वास्‍थ्‍य में सुधार किया है।
उज्‍ज्वला योजना के लिए प्रधानमंत्री की भूरि-भूरि प्रशंसा करने के साथ-साथ उनका धन्‍यवाद करते हुए कुछ ला‍भार्थियों ने इस अवसर पर अपने-अपने संबंधित क्षेत्रों के विकास से जुड़ी अन्‍य विशिष्‍ट चुनौतियों पर भी चर्चा की।
केन्‍द्रीय पेट्रोलियम एवं प्राकृतिक गैस मंत्री श्री धर्मेन्‍द्र प्रधान भी इस अवसर पर उपस्थित थे।
