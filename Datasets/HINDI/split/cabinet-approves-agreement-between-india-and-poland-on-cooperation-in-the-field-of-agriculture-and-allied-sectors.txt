प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने कृषि एवं संबद्ध क्षेत्रों में सहयोग पर भारत एवं पोलैंड के बीच एक समझौते पर हस्‍ताक्षर के लिए अपनी मंजूरी दी है।
इस समझौते के दायरे में कृषि क्षेत्र की वर्तमान स्थिति पर सूचनाओं के आदान-प्रदान, फसलों के पादप की स्थिति, हानिकारक जीवों से उत्‍पन्‍न खतरा और पशु संक्रामक रोगों से उत्‍पन्‍न खतरा सहित कृषि एवं संबद्ध क्षेत्र की विभिन्‍न गतिविधियां शामिल हैं।
इसमें कृषि एवं कृषि-खाद्य प्रसंस्‍करण से संबंधित मेलों, प्रदर्शनियों, सेमिनारों और सम्‍मेलनों में भागीदारी भी शामिल हैं।
साथ ही यह दोनों देशों की कॉन्‍ट्रैक्टिंग पार्टीज के बीच कृषि-खाद्य व्‍यापार अथवा उसके समर्थन सहित संयुक्‍त आर्थिक गतिविधियों के विकास को भी बढ़ावा देगा।
इस समझौते से एक संयुक्‍त कार्यसमूह (जेडब्‍ल्‍यूजी) के गठन का मार्ग भी प्रशस्‍त होगा जिसमें दोनों देशों के प्रतिनिधि शामिल होंगे।
जेडब्‍ल्‍यूजी सहयोग के लिए योजना तैयार करेगा और समझौते के कार्यान्‍वयन के दौरान उत्‍पन्‍न होने वाली समस्‍याओं के लिए समाधान भी मुहैया कराएगा।
