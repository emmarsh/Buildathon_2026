प्रधानमंत्री श्री नरेन्द्र मोदी ने आज कर्नाटक के कलबुर्गी और तमिलनाडु के कांचीपुरम में महत्वपूर्ण विकास परियोजनाओं का शुभारंभ किया।
कर्नाटक के कलबुर्गी में प्रधानमंत्री ने एक पट्टिका का अनावरण करते हुए बेंगलुरू स्थित ईएसआईसी अस्पताल एवं मेडिकल कॉलेज राष्ट्र को समर्पित किया।
उन्होंने एक बटन दबाकर हुबली में किम्स के सुपर स्पेशियलिटी ब्लॉक, बेंगलुरू में आयकर अपीलीय न्यायाधिकरण के भवन, बेंगलुरू यूनिवर्सिटी में पूर्वोत्तर क्षेत्र की छात्राओं के लिए महिला छात्रावास का उद्घाटन किया।
प्रधानमंत्री ने एक पट्टिका का अनावरण करते हुए रायचूर स्थित बीपीसीएल डिपो को कलबुर्गी स्थानांतरित करने की आधारशिला भी रखी।
प्रधानमंत्री श्री नरेन्द्र मोदी ने इस अवसर पर प्रधानमंत्री जन आरोग्य योजनाः आयुष्मान भारत के लाभार्थियों के साथ संवाद किया।
तमिलनाडु के कांचीपुरम में प्रधानमंत्री ने विभिन्न राष्ट्रीय राजमार्ग परियोजनाओं का शुभारंभ किया।
इन परियोजनाओं में विक्रवंदी से लेकर तंजावुर तक एनएच-45सी को चार लेन में बदलने और एनएच-4 के कराईपेट्टाई – वालाजेपेट खंड को छह लेन में तब्दील करने के लिए आधारशिला रखना भी शामिल है।
प्रधानमंत्री ने 5 एमएमटीपीए की क्षमता वाले एन्नोर एलएनजी टर्मिनल को राष्ट्र को समर्पित किया।
इस एलएनजी टर्मिनल से तमिलनाडु और उसके आसपास के राज्यों में एलएनजी की मांग पूरी करने में मदद मिलेगी।
उन्होंने इरोड-करूर-तिरुचिरापल्ली और सलेम-करूर-डिंडीगुल रेल लाइनों के विद्युतीकरण को भी राष्ट्र को समर्पित किया।
प्रधानमंत्री ने वीडियो लिंक के जरिए चेन्नई स्थित डॉ. एमजीआर जानकी कॉलेज ऑफ आर्ट्स एंड साइंस फॉर वीमन में डॉ. एमजी रामचंद्रन की प्रतिमा का अनावरण किया।
आज शुभारंभ किए गए विकास कार्यों से कर्नाटक और तमिलनाडु में रहने वाले लोग काफी हद तक लाभान्वित होंगे।
