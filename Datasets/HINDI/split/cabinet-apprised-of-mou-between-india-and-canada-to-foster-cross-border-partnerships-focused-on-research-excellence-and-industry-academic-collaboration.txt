प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल को भारत और कनाडा के बीच हस्‍ताक्षर किये गये समझौता ज्ञापन से अवगत कराया गया।
समझौता ज्ञापन पर 21 फरवरी,2018 को नई दिल्‍ली में हस्‍ताक्षर किये गये थे।
समझौता ज्ञापन का उद्देश्‍य भारत और कनाडा के बीच अनुसंधान उत्‍कृष्‍टता और उद्योग-अकादमिक सहयोग पर केन्द्रित साझेदारी को प्रोत्‍साहित करना है, जो दोनों देशों को नई खोज करने में मजबूती प्रदान करेगा।
प्रतिभा के जरिये स्‍वच्‍छंद सहयोग साझेदारी का मूल तत्‍व है।
इस समझौता ज्ञापन से भारत और कनाडा के अनुसंधानकर्ता स्‍वच्‍छंद होकर स्‍नातक स्‍तर पर अकादमिक अनुसंधान कर सकेंगे और एक-दूसरे के यहां उद्योग अकादमिक सहयोग कायम कर सकेंगे।
स्‍नातक स्‍तर के अकादमिक अनुसंधान कार्यक्रम के अंतर्गत, दोनों पक्ष विज्ञान, टेक्‍नोलॉजी, इंजीनियरिंग और गणित (एसटीईएम) में 110 स्‍नातकोत्‍तर और पीएचडी छात्र अनुसंधानकर्ताओं को सहयोग करेंगे।
इसके अंतर्गत तीन वर्ष की अवधि में भारत के पात्र विश्‍वविद्यालयों से छात्र अनुसंधानकर्ता कनाडा विश्‍वविद्यालयअनुसंधान प्रयोगशालाओं के साथ 12 से 24 सप्‍ताहों के अनुसंधान में भाग लेंगे और इतनी ही संख्‍या में कनाडा के विश्‍वविद्यालयों के छात्र अनुसंधानकर्ता पात्र भारतीय विश्‍वविद्यालयों की अनुसंधान प्रयोगशालाओं के साथ 12 से 24 सप्‍ताहों के अनुसंधान में भाग लेंगे।
एक-दूसरे के देश में उद्योग-अकादमिक सहयोग के अंतर्गत प्रत्‍येक पक्ष के 40 स्‍नातकोत्‍तर और पीएचडी छात्र अनुसंधानकर्ता तीन वर्षों में दूसरे देश में स्थित औद्योगिक साझेदारों के साथ 16 से 24 सप्‍ताहों के अनुसंधान में भाग लेंगे।
इस सहयोग से नई जानकारी के सृजन, संयुक्‍त वैज्ञानिक प्रकाशनों, औद्योगिक दिशा, आईपी उत्‍पादन आदि में मदद मिलने की संभावना है।
इस समझौता ज्ञापन से कनाडा के साथ विज्ञान, टेक्‍नोलॉजी और नवोन्‍मेष सहयोग के क्षेत्र में दीर्घकालिक संबंध और मजबूत हो सकेगे।
