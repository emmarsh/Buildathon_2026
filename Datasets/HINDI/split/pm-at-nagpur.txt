नागपुर मेट्रो तथा पारदी ग्रेड सेपेरेटर और एनएच-6 पर फ्लाई ओवर की आधारशिला रखी।
प्रधानमंत्री ने देश के पांच सौ शहरी केन्‍द्रों में ठोस कचरा प्रबंधन तथा अपशिष्‍ट जल प्रबंधन पर अपनी दृष्टि पेश की।
“लोग विकास और स्‍वच्‍छता के लिए मिलकर काम करने का संकल्‍प करें।”
प्रधानमंत्री श्री नरेन्‍द्र मोदी ने आज पीपीपी मॉडल के जरिए देश के पांच सौ शहरी केन्‍द्रों में ठोस कचरा प्रबंधन तथा अपशिष्‍ट जल प्रबंधन पर अपनी दृष्टि पेश की।
उन्‍होंने कहा कि इससे शहरों तथा नगरों में स्‍वच्‍छता रहेगी और आसपास के ग्रामीण क्षेत्रों में कृषि के लिए पर्याप्‍त जल आपूर्ति में मदद मिलेगी।
प्रधानमंत्री ने कहा कि भारत का तेजी के साथ शहरीकरण हो रहा है और वह इसे चुनौती के रूप में नहीं बल्कि आर्थिक विकास के लिए अवसर के रूप में देखते हैं।
प्रधानमंत्री नागपुर मेट्रो तथा पारदी ग्रेड सेपेरेटर तथा एनएच-6 पर फ्लाई ओवर की आधारशिला रखने के बाद नागपुर में जन समूह को संबोधित कर रहे थे।
प्रधानमंत्री ने कहा कि यह प्रत्‍येक भारतीय के लिए चिंता की बात है कि अन्‍य देशों की तुलना में विकास की दौड़ में हम पीछे रहे गये हैं।
उन्‍होंने कहा कि प्रत्‍येक भारतीय को यह संकल्‍प लेना चाहिए कि देश विकास करे।
उन्‍होंने कहा कि यह संकल्‍प राष्‍ट्रीय चरित्र का हिस्‍सा है।
प्रधानमंत्री ने कड़े शब्‍दों में भ्रष्‍टाचार की निंदा की और कहा कि वह इस पर काबू पाने के लिए संकल्‍पबद्ध हैं।
प्रधानमंत्री ने स्‍वच्‍छता के प्रति महात्‍मा गांधी की प्रतिबद्धता की चर्चा की।
उन्‍होंने कहा कि शहर को स्‍वच्‍छ रखने की जिम्‍मेदारी नागरिकों की है।
उन्‍होंने नागपुर के लोगों का आह्वान किया कि वे स्‍वच्‍छ शहर के लिए काम करें।
इस अवसर पर महाराष्‍ट्र के राज्‍यपाल श्री के शंकर नारायणन, शहरी विकास मंत्री श्री वैंकेया नायडु, सड़क परिवहन तथा राजमार्ग मंत्री श्री नीतिन गडकरी तथा ऊर्जा राज्‍य मंत्री (स्‍वतंत्र प्रभार) श्री पीयूष गोयल भी मौजूद थे।
