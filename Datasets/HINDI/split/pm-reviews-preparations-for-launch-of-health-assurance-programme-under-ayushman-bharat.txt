प्रधानमंत्री श्री नरेन्द्र मोदी ने सोमवार को आयुष्मान भारत के तहत शुरु किए जाने वाले महत्वाकांक्षी स्वास्थ्य बीमा कार्यक्रम की तैयारियों की प्रगति की समीक्षा की।
इस अवसर पर प्रधानमंत्री को स्वास्थ्य बीमा कार्यक्रम के सुचारु और त्वरित क्रियान्वयन के लिए, राज्यों के साथ परामर्श सहित अब तक की सभी तैयारियों की जानकारी दी गयी।
इस योजना के तहत प्रति परिवार 5 लाख रूपए का स्वास्थ्य बीमा कवर उपलब्ध कराने की व्यवस्था है।
इसके जरिए 10 करोड़ से अधिक गरीब और कमजोर परिवारों को स्वास्थ्य बीमा कवर देने का लक्ष्य रखा गया है।
प्रधान मंत्री ने इस योजना के तहत समाज के गरीब और निचले तबके के लोगों के लिए अधिकतम लाभ सुनिश्चित करने पर जोर दिया।
स्वास्थ्य और परिवार कल्याण मंत्रालय, नीति आयोग तथा प्रधानमंत्री कार्यालय के शीर्ष अधिकारियों ने इस योजना के विभिन्न पहलुओं के बारे में प्रधानमंत्री को विस्तार से जानकारी दी।
पिछले महीने, अम्बेडकर जयंती के अवसर पर, प्रधानमंत्री ने छत्तीसगढ़ के बीजापुर के आकांक्षी जिले में आयुष्मान भारत के तहत पहले ‘स्वास्थ्य और आरोग्य केंद्र’ का उद्घाटन किया था।
