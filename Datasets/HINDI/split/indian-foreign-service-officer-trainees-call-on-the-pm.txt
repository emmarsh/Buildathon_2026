भारतीय विदेश सेवा संस्थान में प्रशिक्षण ले रहे भारतीय विदेश सेवा के 39 प्रशिक्षु अधिकारियों ने आज यहां प्रधानमंत्री श्री नरेन्द्र मोदी से मुलाकात की।
प्रधानमंत्री ने इस अवसर पर अधिकारियों से देश के समृद्ध इतिहास, संस्कृति और परंपराओं के परिप्रेक्ष्य में विदेशों में भारत का सही तरीके से प्रतिनिधित्व किये जाने पर जोर दिया।
उन्होंने कहा कि विदेश सेवा के अधिकारियों को देश की मौजूदा प्राथमिकताओं के प्रति ही नहीं बल्‍कि देश के विकास के लिए भविष्‍य की जरुरतों के प्रति भी सजग रहना है।
उन्होंने अधिकारियों से प्रौद्योगिकी की अधिक से अधिक जानकारी हासिल करने के साथ ही राज्य सरकारों और विदेश में बसे भारतीय समुदाय के लोगों के साथ गहरे जुडऩे का आह्वान करते हुए कहा कि ऐसा इसलिए जरूरी है क्योंकि दूसरे देशों के साथ संबंध बेहतर बनाने में इनकी बड़ी भूमिका है।
प्रधानमंत्री से मुलाकात करने वाले अधिकारियों में भूटान के दो राजनयिक भी थे जो इन दिनों भारतीय विदेश सेवा संस्थान में प्रशिक्षण ले रहे हैं।
