प्रधानमंत्री नरेन्द्र मोदी की अध्यक्षता में केन्द्रीय मंत्रिमंडल ने 371.58 करोड़ की लागत से म्यांमार के त्रिभुजीय राजमार्ग के तामू-कीगोन-कलेवा खंड पर 69 पुलों एवं प्रवेश मार्गों के निर्माण को अपनी मंजूरी प्रदान कर दी।
इस निर्माण के बाद सड़क के इस हिस्से का सभी तरह के मौसम में इस्तेमाल किया जा सकेगा।
प्रस्तावित इम्फाल-माण्डले बस सेवा के रास्ते का हिस्सा भी यही मार्ग होगा।
इससे भारत एवं म्यांमार के बीच संयोजन बढ़ेगा एवं सामानों और आवागमन में मदद मिलेगी।
पृष्ठभूमिः-
मई 2012 में प्रधानमंत्री की म्यांमार यात्रा के दौरान म्यांमार सरकार के अनुरोध पर सहमति बनी थी कि त्रिभुजीय राजमार्ग के तामू- कीगोन- कलेवा खंड पर 71 पुलों का निर्माण कार्य किया जाए।
म्यांमार सरकार ने दो पुलों का निर्माण कार्य शुरू कर दिया है क्योंकि इन पुलों पर अविलंब ध्यान देने की आवश्यकता थी।
इसके बाद अब बचे हुए 69 पुलों का निर्माण भारत सरकार की सहायता से किया जाएगा।
परियोजना का कार्यान्वयन परियोजना प्रबंधन सलाहकार के माध्यम से (इंजीनीयरिंग प्रोक्योरिंग एण्ड कन्सट्रक्शन) इपीसी प्रणाली के तहत किया जाएगा।
पुलों का निर्माण परियोजना प्रबंधन सलाहकार, विदेश मंत्रालय और यंगून में भारतीय दूतावास की देखरेख में होगा।
परियोजना वर्ष 2019 के मध्य तक पूरी होना तय किया गया है।
