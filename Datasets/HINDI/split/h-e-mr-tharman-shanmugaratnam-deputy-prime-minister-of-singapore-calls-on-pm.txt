सिंगापुर के उप-प्रधानमंत्री महामहिम थर्मन षणमुगरत्‍नम ने आज प्रधानमंत्री श्री नरेंद्र मोदी से मुलाकात की।
प्रधानमंत्री ने इस अवसर पर सिंगापुर के प्रधानमंत्री महामहिम ली ह्सिएन लूंग की सफल भारत यात्रा का स्‍मरण कराया जो अक्‍तूबर 2016 में भारत आए थे।
उन्‍होंने दोनों नेताओं की बैठक में किए गए निर्णयों को अमली जामा पहनाने की दिशा में दोनों पक्षों की ओर से किए गए कार्यों की सराहना की।
श्री षणमुगरत्‍नम ने जीएसटी के सफल कार्यान्‍वयन पर प्रधानमंत्री को बधाई दी।
उन्‍होंने दोनों देशों के परस्‍पर संबंधों, विशेषकर आर्थिक क्षेत्र में उपलब्धियों से प्रधानमंत्री को अवगत कराया।
प्रधानमंत्री ने निवेश, शहरी विकास, नागर विमानन और कौशल विकास जैसे क्षेत्रों में घनिष्‍ठ आपसी सहयोग की सराहना की।
दोनों नेताओं ने बैंकिंग, डिजिटल वित्‍त, पर्यटन और नवाचार के क्षेत्र में सहयोग की संभावनाओं पर भी विचार किया।
