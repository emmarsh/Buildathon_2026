प्रधानमंत्री श्री नरेंद्र मोदी ने आज नेपाल के राष्ट्रपति डॉ. राम बरन यादव से मुलाकात की।
नेपाल के राष्ट्रपति ने दो दिन की यात्रा के दौरान नेपाल के लोगों का दिल जीतने पर श्री नरेंद्र मोदी को बधाई दी।
उन्होंने हाल के चुनावों में जीत पर भी प्रधानमंत्री को यह कहते हुए बधाई दी कि अब भारत के पड़ोसी देशों में भी नई उम्मीद जगी है।
उन्होंने कहा कि ऐसी आकांक्षाएं हैं कि विकास की गति न सिर्फ भारत में बल्कि सार्क क्षेत्र के सभी देशों में तेज होगी।
राष्ट्रपति राम बरन यादव ने संविधान सभा में और नेपाल के प्रधानमंत्री श्री सुशील कुमार कोईराला की ओर से आयोजित भोज के दौरान प्रधानमंत्री के भाषण की सराहना की।
उन्होंने कहा कि दोनों भाषण असाधारण थे और भारत एवं नेपाल की मैत्री के नए युग का महत्व दर्शाते हैं।
नेपाल के राष्ट्रपति ने कहा कि प्रधानमंत्री नरेंद्र मोदी ने नेपाल की जनता का दिल जीता है।
उन्होंने कहा कि इस दौरे के साथ नेपाल में विकास की नई आस जगी है।
राष्ट्रपति ने कहा कि नेपाल सरकार देश के विकास के लिए भारत की सहायता के प्रति आशावान है।
राष्ट्रपति श्री राम बरन यादव ने कहा कि नेपाल नेपाल प्रभुता सम्पन्न राष्ट्र है जो अब अपना संविधान लिख रहा है।
प्रधानमंत्री श्री नरेंद्र मोदी ने कहा कि पिछले दो दिनों में नेपाल की जनता ने जो प्यार और स्नेह दिया उसके बारे में वे आश्चर्यचकित हैं।
उन्होंने दुहराया कि भारत नेपाल की प्रभुसत्ता का आर करता है और उसके विकास में सहायता करने का इच्छुक है।
उन्होंने कहा कि भारत लोकतांत्रिक गणराज्य है और नेपाल अब ऐसा ही होने के लिए प्रतिबद्ध है।
उन्होंने कहा कि हथियार त्यागने और शांतिपूर्ण, लोकतांत्रिक ढंग से आगे बढ़ने के लिए नेपाल का संविधान दुनिया को नया संदेश देगा।
प्रधानमंत्री ने उस प्यार के लिए धन्यवाद दिया जो उन्हें अपनी यात्रा के दौरान मिला।
राष्ट्रपति राम बरन यादव ने बाद में प्रधानमंत्री नरेंद्र मोदी और भारतीय शिष्टमंडल को भोज दिया।
