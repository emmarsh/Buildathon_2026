प्रधानमंत्री श्री नरेन्द्र मोदी की अध्यक्षता में आज हुई केन्द्रीय मंत्रिमंडल की बैठक में भारत और मोरक्‍को के बीच युवा मामलों में सहयोग के लिए फरवरी, 2019 में हस्ताक्षरित समझौता ज्ञापन के बारे में जानकारी प्रदान की गई।
समझौता ज्ञापन का उद्देश्य कार्यक्रमों और गतिविधियों में भागीदारी, सूचना और ज्ञान को साझा करने तथा युवाओं का आदान-प्रदान करने के माध्यम से दोनों देशों के बीच युवा मामलों के संबंध में सहयोग को मजबूती और प्रोत्साहन प्रदान करना है।
युवा मामलों में सहयोग के क्षेत्रों में निम्नलिखित शामिल हैं-
युवा कार्यक्रमों का आयोजन; अंतर्राष्ट्रीय सम्मेलनों और संगोष्ठियों के निमंत्रणों का आदान-प्रदान; मुद्रित सामग्री, फिल्मों, अनुभवों, अनुसंधान और अन्य सूचना का आदान-प्रदान; युवा शिविरों, युवा महोत्सवों और अन्य सहकारी युवा कार्यक्रमों में भाग लेना।
इस समझौता ज्ञापन में इस बात का भी उल्लेख किया गया है कि वर्ष 2019 से दोनों देश सालाना तौर पर 20 सदस्यों वाले युवा शिष्टमंडलों का अधिकतम दस दिन की अवधि के लिए एक-दूसरे के यहां भेजेंगे।
