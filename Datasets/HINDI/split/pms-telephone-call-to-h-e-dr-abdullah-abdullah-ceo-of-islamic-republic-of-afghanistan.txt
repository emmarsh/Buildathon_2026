प्रधानमंत्री श्री नरेन्‍द्र मोदी ने आज इस्‍लामी गणराज्‍य अफगानिस्‍तान के सीईओ डॉ. अब्‍दुल्‍ला अब्‍दुल्‍ला से टेलीफोन पर बातचीत कर उन्‍हें पदभार ग्रहण करने पर बधाई दी।
प्रधानमंत्री ने बातचीत के दौरान भारत के साथ डॉ. अब्‍दुल्‍ला अब्‍दुल्‍ला के लंबे जुड़ाव और अफगानिस्‍तान में शांति, समृद्धि एवं एकता में उनके बहुमूल्‍य योगदान को स्‍मरण किया।
उन्‍होंने अफगानिस्‍तान में ऐतिहासिक एवं शांतिपूर्ण सियासी बदलाव सुनिश्चित करने में वहां की जनता एवं नेतृत्‍व की बुद्धिमत्‍ता तथा दूरदर्शिता की सराहना की जिससे उन्‍हें आतंकवाद की चुनौतियों से कारगर ढंग से निपटने में मदद मिलेगी।
प्रधानमंत्री ने विश्‍वास जताया कि डॉ. अब्‍दुल्‍ला अब्‍दुल्‍ला के काबिल नेतृत्‍व में अफगानिस्‍तान शांति, समृद्धि और विकास के पथ पर आगे बढ़ेगा।
उन्‍होंने मजबूत, शांतिपूर्ण, समावेशी, समृद्ध और लोकतांत्रिक अफगानिस्‍तान के निर्माण के लिए वहां की सरकार एवं जनता के द्वारा किये जाने वाले प्रयासों में भारत की ओर से पूर्ण सहयोग देने का वादा किया।
डॉ. अब्‍दुल्‍ला ने प्रधानमंत्री के बधाई संदेश के लिए उनके प्रति कृतज्ञता प्रकट की।
उन्‍होंने चुनावों में मिली शानदार जीत के लिए प्रधानमंत्री को बधाई दी और उनके नेतृत्‍व में एक वैश्विक ताकत के तौर पर भारत के उभरने में उन्‍हें कामयाबी मिलने की कामना की।
उन्‍होंने कहा कि अफगानिस्‍तान की सरकार और जनता ने सदा ही भारत को एक मित्र के रूप में देखा है।
उन्‍होंने कहा कि वह आने वाले वर्षों में प्रधानमंत्री के साथ पूर्ण सहयोग की भावना से काम करने की आशा करते हैं।
प्रधानमंत्री ने भारत की यात्रा के लिए डॉ. अब्‍दुल्‍ला को फिर से आमंत्रित किया।
डॉ. अब्‍दुल्‍ला ने कहा कि वह जल्‍द ही प्रधानमंत्री से मुलाकात की आशा करते हैं।
