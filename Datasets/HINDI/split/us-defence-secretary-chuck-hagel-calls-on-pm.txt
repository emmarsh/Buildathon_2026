भारत के दौरे पर आए अमेरिका के रक्षा मंत्री श्री चक हेगल ने आज प्रधानमंत्री श्री नरेन्द्र मोदी से भेंट की।
भारत की नई सरकार के साथ अमेरिका द्वारा उच्च स्तरीय संबंधों को दृढ़ता से बनाए रखने का प्रधानमंत्री ने स्वागत किया।
मुलाकात के दौरान, प्रधानमंत्री ने, भारत के व्यापक हितों से जुड़े, इराक के बिगड़ते हालात और क्षेत्र में उसके संभावित परिणामों पर चिंता व्यक्त की।
रक्षा मंत्री श्री चक हेगल ने राष्ट्रपति ओबामा द्वारा इराक की परिस्थितियों से निपटने के लिए अमेरिका द्वारा उठाये जाने वाले कदमों की संक्षिप्त जानकारी प्रधानमंत्री को दी।
श्री नरेन्द्र मोदी ने अफगानिस्तान में चुनाव प्रक्रिया संपन्न होने पर प्रसन्नता व्यक्त करते हुए कहा कि इससे अफगानिस्तान के लोगों का विश्वास झलकता है और अफगानिस्तान में शांति, स्थिरता, लोकतंत्र और विकास के लिए सत्ता हस्तांतरण उचित दिशा में है।
दोनों गणमान्यों ने एशिया-प्रशांत क्षेत्र में शांति और स्थिरता के लिए भारत और अमेरिका के साझा हितों पर भी चर्चा की।
प्रधानमंत्री ने दोनों देशों के बीच सामरिक रिश्तों और समग्र रणनीतिक भागीदारी के महत्व को रेखांकित करते हुए आशा जताई कि दोनों देशों के बीच रक्षा संबंधों में प्रगति होगी और अमेरिका भारत में रक्षा विनिर्माण, रक्षा के क्षेत्र में प्रौद्योगिकी हस्तांतरण और सैन्य अभ्यासों तथा उच्चतर अध्ययन में सहयोग करेगा।
उन्होंने कहा कि वे अमेरिका की अपनी भावी यात्रा के प्रति आशान्वित हैं और उम्मींद करते हैं कि यह सिर्फ यह सोचने का अवसर नहीं है कि हम एक दूसरे के लिए क्या कर सकते हैं बल्कि यह दुनिया के सबसे पुराने लोकतंत्र और विश्व के सबसे बड़े लोकतंत्र के बीच विश्वं शांति, स्थिरता और समृद्धि के लिए सहयोग बढ़ाने की दिशा में भी एक महत्वपूर्ण अवसर होगा।
