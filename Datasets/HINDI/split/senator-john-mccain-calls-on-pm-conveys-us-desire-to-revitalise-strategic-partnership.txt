अमरीकी सीनेटर जॉन मैकेन ने आज प्रधानमंत्री श्री नरेंद्र मोदी से मुलाकात की।
उन्होंने बताया कि अमरीका को उम्मीद है कि नई सरकार के अधीन देश के आर्थिक विकास को नई गति मिलेगी और भारत का चहुंमुखी विकास होगा।
उन्होंने प्रधानमंत्री को सफलता की शुभकामनाएं दीं।
उन्होंने भारत-अमरीका नीतिगत भागीदारी को सुदृढ करने के लिए प्रधानमंत्री मोदी के साथ काम करने की अमरीका की इच्छा से अवगत कराया।
प्रधानमंत्री ने पारस्परिक मूल्यों और हितों के आधार पर दोनों देशों के मुद्दों के प्रति संवेदनशीलता तथा द्विपक्षीय संबंधों की प्रगति को देखते हुए नीतिगत साझेदारी को और मजबूत बनाने तथा इसका विस्तार करने की इच्छा जताई।
प्रधानमंत्री ने यह भी कहा कि लोकतांत्रिक देशों की सफलता और उनके सहयोग से विश्व शांति, स्थायित्व एवं समृद्धि को बढावा मिलेगा।
श्री मोदी ने आशा जताई कि सितंबर 2014 में होने वाली उनकी अमरीकी यात्रा से और अच्छे परिणाम सामने आएंगे और उनके संबंधों को एक नया आयाम मिलेगा।
इस अवसर पर इराक और अफगानिस्तान की स्थिति पर भी चर्चा हुई।
प्रधानमंत्री ने विश्व में आतंकवाद के बढते खतरे पर चिंता जताई और इस बात को दोहराया कि मानवतावादी ताकतों के लिए आतंकवाद के खिलाफ लडाई एक अंतर्राष्ट्रीय प्राथमिकता होनी चाहिए।
