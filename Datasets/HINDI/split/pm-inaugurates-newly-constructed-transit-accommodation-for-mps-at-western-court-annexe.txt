प्रधानमंत्री श्री नरेन्‍द्र मोदी ने आज नई दिल्‍ली में संसद सदस्‍यों के लिए नवनिर्मित अस्‍थायी निवास वेस्‍टर्न कोर्ट एनेक्‍सी का उद्घाटन किया।
यह भवन संसद सदस्‍यों के लिए अस्‍थायी निवास के रूप में सेवा प्रदान करेगा।
इस अवसर पर प्रधानमंत्री ने परियोजना को पूरा करने में लोक सभा अध्‍यक्ष श्रीमती सुमित्रा महाजन द्वारा किये गये प्रयासों की सराहना की।
उन्‍होंने कहा कि श्रीमती सुमित्रा महाजन हमेशा सांसदों की भलाई के प्रति तत्पर रहती हैं।
उन्‍होंने कहा कि परियोजना के प्रति उनके विशेष ध्‍यान से उनकी करूणा परिलक्षित होती है।
प्रधानमंत्री ने कहा कि यह परियोजना निर्धारित समय और लागत में पूरी हुई है।
उन्‍होंने इस परियोजना के निर्माण में लगे सभी व्‍यक्तियों को बधाई दी।
प्रधानमंत्री ने कहा कि जब नए संसद सदस्‍य निर्वाचित होते हैं तो उन्‍हें होटलों में रहना पड़ता है और यह समाचार सुर्खियां प्राप्‍त करता है।
उन्‍होंने कहा कि यह बात अक्‍सर भुला दी जाती है कि कुछ व्‍यक्ति निर्धारित समय से अधिक समय तक रूके रहते हैं।
प्रधानमंत्री ने कहा कि केन्‍द्र सरकार डॉ. बाबा साहेब अम्‍बेडकर द्वारा दिखाये गये रास्‍ते पर चल रही है।
डॉ. अम्‍बेडकर के विचारों का मुख्‍य बिन्‍दु है आपसी एकता और सदभाव।
उन्‍होंने कहा कि गरीबों में सर्वाधिक गरीब लोगों के लिए कार्य करना उनकी सरकार का मिशन है।
प्रधानमंत्री ने घोषणा करते हुए कहा कि 13 अप्रैल को डॉ. अम्‍बेडकर की जयंती के अवसर पर उनके महापरिनिर्वाण स्‍थल 26, अलीपुर रोड़, नई दिल्‍ली में उनके स्‍मारक का उद्घाटन किया जाएगा।
उन्‍होंने डॉ. अम्‍बेडकर के नाम पर कुछ लोगों द्वारा राजनीति किये जाने की निंदा की।
