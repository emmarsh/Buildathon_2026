प्रधानमंत्री श्री नरेंद्र मोदी की अध्यक्षता में केंद्रीय मंत्रिमंडल ने भारत और पुर्तगाल के बीच कृषि और इससे संबंधित क्षेत्रों में समझौता ज्ञापन पर हस्ताक्षर करने को मंजूरी प्रदान कर दी है।
इस करार के दायरे में इन क्षेत्रों से जुड़ी तमाम गतिविधियां आएंगी जिनमें वैज्ञानिक और तकनीकी जानकारी, पौधों से संबंधित व्यापार एवं संयंत्र के उत्पादन, पादप मुद्दों में सूचना के आदान प्रदान, प्रशिक्षण कार्यक्रम, सेमिनार और विशेषज्ञों व सलाहकारों की यात्राओं के आदान-प्रदान संबंधी मसले शामिल हैं।
समझौते के तहत दोनों देशों के प्रतिनिधियों के एक संयुक्त कार्य समूह का गठन होगा, जो कृषि सहयोग के लिए ठोस प्रस्ताव, कृषि और उससे संबंधित क्षेत्रों में भावी सहयोग के लिए दिशानिर्देश और उसकी प्राथमिकताओं के विकास को लेकर सहयोग कार्यक्रम विकसित करने तथा उसके कार्यान्वयन की निगरानी करने के प्रावधान जैसे मुद्दों पर काम करेगा ।
हस्ताक्षर होने के तारीख से ही यह एमओयू प्रभावी हो जाएगा और यह पांच वर्षों के लिए वैध होगा।
उसके बाद यह स्वतः अगले पांच वर्षों के लिए नवीनीकृत हो जाएगा।
अगर कोई इसके लिए इच्छुक नहीं होगा तो इस समझौते की अवधि समाप्त होने से छह महीने पूर्व ही नोटिस देकर इसे खत्म कर सकेगा।
