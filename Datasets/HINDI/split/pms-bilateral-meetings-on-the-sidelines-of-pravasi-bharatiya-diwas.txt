प्रधानमंत्री श्री नरेन्‍द्र मोदी ने आज गुजरात की राजधानी गांधीनगर में प्रवासी भारतीय दिवस के मौके पर गुयाना के राष्‍ट्रपति डोनाल्‍ड आर. रामोतार से मुलाकात की।
प्रधानमंत्री ने इस दौरान वर्ष 2014 में हुए ब्रिक्‍स शिखर सम्‍मेलन के मौके पर लैटिन अमेरिका के नेताओं के साथ अपनी बातचीत को स्‍मरण किया।
उन्‍होंने बताया कि भारत अपना पहला सूचना प्रौद्योगिकी उत्‍कृष्‍टता केन्‍द्र लैटिन अमेरिकी महाद्वीप के गुयाना में खोलेगा।
भारत ने ईस्‍ट बैंक डेमेरारा-पूर्वी तट सड़क संपर्क परियोजना के लिए 5 करोड़ डॉलर के नये ऋण को मंजूरी दी है।
भारत ने एक यात्री जहाज की सप्‍लाई के लिए रियायती कर्ज देने पर भी अपनी सहमति जता दी है, ताकि गुयाना उत्‍तरी क्षेत्र में आवागमन से जुड़ी समस्‍याओं से निजात पा सके।
मॉरीशस के उप प्रधानमंत्री शोकाटैली सोधुन के साथ अपनी बैठक के दौरान प्रधानमंत्री श्री नरेन्‍द्र मोदी ने मॉरीशस के प्रधानमंत्री सर अनिरुद्ध जगन्‍नाथ को उनकी हालिया चुनावी विजय पर बधाई दी और उन्‍हें फिर से भारत आने का न्‍यौता दिया।
सर अनिरुद्ध जगन्‍नाथ ने भी प्रधानमंत्री श्री नरेन्‍द्र मोदी को मॉरीशस आने का निमंत्रण दिया।
दोनों ही पक्षों ने बुनियादी ढांचागत परियोजनाओं के साथ-साथ समुद्री अर्थव्‍यवस्‍था से जुड़े मसलों पर आपसी सहयोग बढ़ाने में दिलचस्‍पी दिखाई।
दक्षिण अफ्रीका की विदेश मंत्री श्रीमती मैते नकोआना-माशाबने के साथ अपनी बैठक के दौरान प्रधानमंत्री श्री नरेन्‍द्र मोदी ने स्‍मरण करते हुए कहा कि आज अफ्रीकी राष्‍ट्रीय कांग्रेस का स्‍थापना दिवस है।
उन्‍होंने इस मौके पर साम्राज्‍यवादी शासन के खिलाफ संघर्ष समेत दोनों देशों की साझा विरासत को भी स्‍मरण किया।
दोनों ही पक्षों ने अनेक क्षेत्रों जैसे बुनियादी ढांचागत एवं रक्षा निर्माण में आपसी सहयोग बढ़ाने और द्विपक्षीय मंचों पर साझेदारी मजबूत करने में रुचि दिखाई।
