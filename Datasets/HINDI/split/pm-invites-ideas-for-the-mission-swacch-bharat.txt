प्रधानमंत्री श्री नरेन्द्र मोदी ने स्वच्छ भारत अभियान की रूपरेखा पर लोगों से सुझाव आमंत्रित किये हैं।
प्रधानमंत्री ने कहा कि स्वच्छ भारत अभियान पर मंत्रियों और अधिकारियों के साथ कल उनकी काफी लाभदायक बैठक हुई थी, जिसे 02 अक्तूबर, 2014 को शुरू किया जाएगा।
स्वच्छ भारत अभियान का उद्देश्य जनभागीदारी के माध्यम से गांधीजी के स्वच्छ भारत के सपने को साकार करना है।
प्रधानमंत्री ने एक विशेष ओपन फॉरम से भी संपर्क किया, जिसे इस अभियान पर सुझाव आमंत्रित करते हुए वेबसाईट mygov.nic.in पर सृजित किया गया है।
प्रधानमंत्री ने कहा कि स्वच्छ भारत अभियान को सफल बनाने और स्वच्छ भारत की आधारशिला रखने के लिए अपने सुझाव mygov.nic.in/group_info/swacch-bharat-clean-india पर साझा करें।
प्रधानमंत्री श्री नरेन्द्र मोदी ने स्वच्छ भारत अभियान को एक व्यापक आन्दोलन बनाने और इसे आर्थिक क्रियाकलाप से जोड़ने का आह्वान किया था।
गांधीजी को एक प्रेरणा के रूप में रखते हुए 02 अक्तूबर को स्वच्छ भारत अभियान शुरू किया जाएगा, ताकि वर्ष 2019 में गांधीजी के जन्म की 150वीं वर्षगांठ तक गांधीजी के स्वच्छ भारत के सपने को साकार किया जा सके।
प्रधानमंत्री ने कहा कि इस अभियान में सभी सरकारी विभाग सक्रियतापूर्वक हिस्सा लेंगे।
पंचायत स्तर तक सभी सरकारी कार्यालयों को इस स्वच्छता अभियान में शामिल किया जाएगा, जिसे 25 सितम्बर से लेकर दीपावली तक संचालित किया जाएगा।
स्वच्छता को पर्यटन और भारत के वैश्विक हित से जोड़ते हुए प्रधानमंत्री ने कहा कि भारत के प्रति वैश्विक अवधारणा में व्यापक बदलाव लाने के उद्देश्य से देश के 50 शीर्ष पर्यटन स्थलों में स्वास्थ्य और स्वच्छता का स्तर विश्वस्तरीय होना जरूरी है।
प्रधानमंत्री ने देश के 500 शहरों और महानगरों में निजी-सार्वजनिक भागीदारी के माध्यम से ठोस कचरा प्रबंधन और अपशिष्ट जल प्रबंधन के अपने दृष्टिकोण को दोहराया।
