श्रीलंका के विदेश मंत्री श्री मंगला समरवीरा ने आज प्रधानमंत्री श्री नरेन्‍द्र मोदी से मुलाकात की।
प्रधानमंत्री ने श्रीलंका में चुनाव सफलतापूर्वक पूर्ण होने पर वहां के नागरिकों की सराहना की।
इस चुनाव में दक्षिण एशिया समेत पूरे विश्‍व ने काफी रुचि दिखाई थी।
उन्‍होंने चुनाव में शानदार जीत दर्ज करने पर राष्‍ट्रपति सिरीसेना और प्रधानमंत्री विक्रमसिंघे को बधाई दी।
लोगों ने अपना वोट श्रीलंका में एकता व बदलाव के लिए दिया।
उन्‍होंने आशा जताई कि राष्‍ट्रपति सिरीसेना की जीत से श्रीलंका में शांति, सुलह और विकास को बढ़ावा मिलेगा और इसके साथ ही हमारे क्षेत्र में शांति व प्रगति भी देखने को मिलेगी।
श्रीलंका को एक सच्‍चा करीबी पड़ोसी व मित्र करार देते हुए प्रधानमंत्री ने श्रीलंकाई सरकार और वहां के लोगों की आकांक्षाओं को पूरा करने के लिए भारत की ओर से समर्थन और सहयोग जारी रखने का आश्‍वासन दिया।
प्रधानमंत्री ने कहा ”उठाए गए कुछेक कदम ही किसी की दिशा के बारे में साफ संकेत देने लगते हैं।”
उन्‍होंने श्रीलंकाई नेतृत्‍व के उस दृष्‍टिकोण की सराहना की जिसमें सभी को साथ लेकर चलने वाली ”सही अर्थों में श्रीलंकाई सरकार” की झलक है।
उन्‍होंने श्रीलंका में राजनीतिक सुलह, समावेश और भागीदारी के लिए नई सरकार द्वारा उठाए गए शुरुआती कदमों को भी सराहा।
प्रधानमंत्री ने राष्‍ट्रपति सिरीसेना द्वारा भारत आने का निमंत्रण स्‍वीकार करने पर उन्‍हें धन्‍यवाद दिया और जल्‍द ही उनका भारत में स्‍वागत करने की उम्‍मीद जताई।
उन्‍होंने भी श्रीलंका दौरे का निमंत्रण स्‍वीकार किया और यह दौरा दोनों देशों के लिए उपयुक्‍त समय पर होगा।
