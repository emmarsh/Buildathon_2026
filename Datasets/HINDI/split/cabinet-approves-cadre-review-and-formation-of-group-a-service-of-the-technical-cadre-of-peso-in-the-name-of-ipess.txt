प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने इंडियन पेट्रोलियम एक्‍सप्‍लोसिव्‍स सेफ्टी सर्विस (आईपीईएसएस) के नाम से पेट्रोलियम एंड सेफ्टी ऑर्गेनाइजेशन (पीईएसओ) के तकनीकी कैडर के तहत ग्रुप ‘ए’ सेवा के गठन एवं कैडर समीक्षा को मंजूरी दी है।
इस पहल से संगठन की क्षमता एवं कुशलता में सुधार होगा।
साथ ही इससे ग्रुप ‘ए’ अधिकारियों के करियर में प्रगति भी बेहतर होगी।
पृष्‍ठभूमि:
पीईएसओ औद्योगिक नीति एवं संवर्द्धन विभाग (डीआईपीपी) के तहत एक सहायक कार्यालय है।
यह संगठन विस्‍फोटक, संपिडि़त गैस एवं पेट्रोलियम जैसे विनियमित पदार्थों की सुरक्षा के लिए 1898 से ही एक नोडल एजेंसी के रूप में राष्‍ट्र की सेवा कर रहा है।
समय के साथ-साथ पीईएसओ की भूमिका और दायित्‍व में कई गुना इजाफा हुआ और उसका विस्‍तार विविध क्षेत्रों तक हो चुका है।
आज यह संगठन विस्‍फोटक पदार्थों, पेट्रो‍लियम, संपिडि़त गैस, प्रेशर वेसल गैस सिलेंडर, अंतर्राष्‍ट्रीय पाइप लाइन, तरलीकृत प्राकृतिक गैस (एलएनजी), संपिडि़त प्राकृतिक गैस (सीएनजी), वाहन तरलीकृत पेट्रोलियम गैस (ऑटो एलपीजी) आदि से संबंधित व्‍यापक विषयों में कार्यगत है।
लाइसेंसयुक्‍त परिसरों एवं अन्‍य गतिविधियों की संख्‍या में उल्‍लेखनीय वृद्धि होने के साथ-साथ इस संगठन पर काम का दबाव काफी बढ़ा है।
पीईएसओ के तकनीकी कैडर ग्रुप ‘ए’ के तहत वर्तमान में 137 पद आवंटित किये गये हैं, जिनमें 60 जूनियर टाइम्‍स स्‍केल (जेटीएस) स्‍तर के अधिकारी, 46 सीनियर टाइम्‍स स्‍केल (एसटीएस) स्‍तर के अधिकारी, 23 जूनियर एडमिनिस्‍ट्रेटिव ग्रेड (जेएजी) स्‍तर के अधिकारी (लेवल 12), 7 जेएजी स्‍तर के अधिकारी (लेवल 13) और एक मुख्‍य विस्‍फोट नियंत्रक स्‍तर के वरिष्‍ठ प्रशासनिक ग्रेड (एसएजी) के अधिकारी शामिल हैं।
सभी ग्रेडों में कर्मचारियों के प्रदर्शन और मनोबल को बढ़ाने के लिए आईपीईएसएस के नाम से पीईएसओ के तहत ग्रुप ‘ए’ तकनीकी सेवा कैडर के गठन का निर्णय लिया गया।
साथ ही नवगठित सेवा को 13वें स्‍तर पर पांच पद उठाने, 12वें स्‍तर पर तीन पद उठाने और 11वें स्‍तर पर आठ पद घटाने का निर्णय भी लिया गया है।
