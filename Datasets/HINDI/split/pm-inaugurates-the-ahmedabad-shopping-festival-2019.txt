सरकार देश में कारोबार के अनुकूल वातावरण तैयार करने के लिए निरंतर कार्य कर रही हैः प्रधानमंत्री
प्रधानमंत्री श्री नरेन्द्र मोदी ने अहमदाबाद में साबरमती नदी के तट पर अहमदाबाद शॉपिंग फेस्टिवल-2019 का उद्घाटन किया।
इस फेस्टिवल में गुजरातभर के सड़क विक्रेताओं से लेकर शॉपिंग मॉल्स तक तथा कारीगरों से लेकर होटल-रेस्ट्रोरेंट से जुड़े कारोबारियों तक सभी अपने उत्पादों को प्रदर्शित और प्रचारित करने के लिए एकत्र हुए हैं।
यह फेस्टिवल इसलिए भी विशिष्ट है, क्योंकि इसका आयोजन वाइब्रेंट गुजरात समिट के साथ ही किया जा रहा है।
प्रधानमंत्री ने इस अवसर पर उपस्थित जनसमुदाय को संबोधित किया।
उन्होंने इस आयोजन की प्रशंसा करते हुए कहा, ‘आमतौर पर हम विदेशों में ही इस तरह के विशाल कारोबारी शिखर सम्‍मेलनों का आयोजन होते देखते हैं।
अब वाइब्रेंट गुजरात साथ ही साथ अहमदाबाद शॉपिंग फेस्टिवल का आरंभ एक सराहनीय पहल है।’
प्रधानमंत्री ने कहा, ‘सरकार देश में कारोबार के अनुकूल वातावरण तैयार करने के लिए निरंतर कार्य कर रही है।
पिछले 4 बरसों में, पुराने कानून खत्‍म किए गए हैं और सैंकड़ों नियमों को आसान बनाया गया है।
इन्‍हीं प्रयासों की बदौलत हम कारोबार करने की सुगमता की दिशा में अपनी रैंकिंग 142 से 77 करने में सफल हो सके हैं।’
प्रधानमंत्री ने कहा, ‘हम छोटे कारोबारियों के लिए प्रक्रियाओं को सरल बनाने का लगातार प्रयास कर रहे हैं।
हम ऐसी व्यवस्था की ओर बढ़ रहे हैं, जहां बैंक छोटे उद्यमियों को जीएसटी और अन्य रिटर्न्स के आधार पर ऋण दे सकेंगे।
हम एक करोड़ रुपये तक के ऋण 59 मिनट में मंजूर कर रहे हैं।’
इससे पहले आज प्रधानमंत्री ने गांधीनगर में महात्मा मंदिर एक्जीबिशन कम कन्वेंशन सेंटर में वाइब्रेंट गुजरात ग्लोबल ट्रेड शो का उद्घाटन किया।
इसके साथ ही 18-20 जनवरी को गांधीनगर में आयोजित होने जा रहे वाइब्रेंट गुजरात समिट के 9वें संस्करण का आधार तैयार हो गया।
इस समिट में राष्ट्राध्यक्ष, वैश्विक व्यापार से जुड़ी प्रमुख हस्तियां तथा विचारक भाग लेंगे।
प्रधानमंत्री कल समिट के उद्घाटन सत्र को संबोधित करेंगे।
