प्रधानमंत्री श्री नरेन्द्र मोदी ने आज लखनऊ में डा. ए. पी. जे. अब्दुल कलाम तकनीकी विश्वविद्यालय के एक भवन का उद्घाटन किया, 400 किलोवाट की लखनऊ/कानपुर डी/सी ट्रांसमिशन लाइन राष्ट्र को समर्पित की और प्रधानमंत्री आवास योजना के लाभकर्ताओं को स्वीकृति पत्र वितरित किए।
इस अवसर पर श्री मोदी ने भारत के युवाओं को अत्याधुनिक तकनीक से जोड़ने पर विस्तार से बात की।
उन्होंने कहा, ‘हमारे युवा स्टार्ट अप और स्वास्थ्य के क्षेत्र में नवाचार (इनोवेशन), विशेषकर स्वास्थ्य की देखभाल करने वाले उपकरणों के बारे में सोच सकते हैं।’
प्रधानमंत्री ने सभी जिलों में विद्युत आपूर्ति सुनिश्चित करने के लिए यूपी सरकार को बधाई दी।
उन्होंने कहा, ‘एक राष्ट्र की विकास यात्रा में बिजली एवं ऊर्जा अत्यंत महत्वपूर्ण होती है।
आज भारत में सौर ऊर्जा लोकप्रियता हासिल कर रही है।’
प्रधानमंत्री ने 1 जुलाई से लागू होने वाले वस्तु एवं सेवा कर (जीएसटी) के बारे में भी विस्तार से बात की और कहा कि यह लोकतंत्र की मजबूती को प्रदर्शित करता है।
उन्होंने कहा, ‘जीएसटी को लागू करने का श्रेय भारत की 125 करोड़ जनता को जाता है।’
