वियतनाम के रक्षा मंत्री जनरल न्गो जुआन लिच ने प्रधानमंत्री श्री नरेंद्र मोदी से आज मुलाकात की।
प्रधानमंत्री ने सितंबर 2016 में वियतनाम की अपनी यात्रा को चाव से याद करते हुए कहा कि, उस दौरान दोनों देशों के बीच द्विपक्षीय संबंधों को एक व्यापक सामरिक भागीदारी के स्तर तक उन्नत बनाया गया था।
उन्होंने कहा कि वियतनाम, भारत के ‘एक्ट ईस्ट’ नीति का महत्वपूर्ण स्तंभ है।
जनरल न्गो जुआन लिच ने द्वपक्षीय रक्षा सहयोग में प्रगति से प्रधानमंत्री को अवगत कराया।
प्रधानमंत्री ने कहा कि रक्षा के क्षेत्र में भारत और वियतनाम के बीच लंबे समय से पारस्परिक रूप से लाभप्रद संबंध कायम हैं।
प्रधानमंत्री ने साथ ही आगे भी रक्षा संबंधों को और मजबूत करने के लिए भारत के संकल्प को दोहराया।
प्रधानमंत्री ने कहा कि भारत और वियतनाम के बीच सभी क्षेत्रों में घनिष्ठ सहयोग पूरे क्षेत्र की स्थिरता, सुरक्षा और समृद्धि में योगदान करेगा।
