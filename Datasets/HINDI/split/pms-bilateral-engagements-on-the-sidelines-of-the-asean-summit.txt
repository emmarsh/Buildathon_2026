प्रधानमंत्री श्री नरेन्द्र मोदी ने कुआलालंपुर में एशियान शिखर सम्मेलन के अवसर पर चीन के प्रधानमंत्री श्री ली कियांग से आज मुलाकात की।
दोनों पक्षों ने आर्थिक मंदी, जलवायु परिवर्तन और अंतर्राष्ट्रीय आतंकवाद के वैश्विक परिदृश्य के संदर्भ में समीक्षा की।
चीन के प्रधानमंत्री ने माना कि भारत ने मंदी के बावजूद अपनी विकास दर को बनाए रखा है।
दोनों पक्षों ने पेरिस में सीओपी- 21 सम्मेलन की तैयारियों की भी समीक्षा की।
श्री नरेन्द्र मोदी ने सौर गठबंधन पहल पर चीन के प्रधानमंत्री को जानकारी देते हुए उन्हें इससे जुड़ने का निमंत्रण दिया।
दोनों पक्षों ने सहमति जताई कि आतंकवाद सबसे बड़ी चुनौती है और अंतर्राष्ट्रीय समुदाय को इससे मुकाबला करने के लिए एक साथ आ जाना चाहिए।
दोनों पक्षों ने व्यापार और निवेश पर भी द्विपक्षीय वार्तालाप किया जिसके अंतर्गत प्रधानमंत्री ने एक बार फिर से चीन के साथ भारत के व्यापक व्यापार घाटे पर चिंता जताई।
जापान के प्रधानमंत्री श्री शिंजो आबे ने दोपहर के भोजन के दौरान प्रधानमंत्री नरेन्द्र मोदी की अगवानी की।
श्री शिंजो आबे ने दोहराया कि भारत-जापान द्विपक्षीय संबंध विश्वभर में किसी भी द्विपक्षीय संबंधों में सबसे ज्यादा अहम हैं।
प्रधानमंत्री ने जापान के प्रधानमंत्री की द्विपक्षीय संबंधों की परिकल्पना पर सहमति जताते हुए कहा कि वह श्री शिंजो आबे की भारत यात्रा को लेकर आशान्वित हैं।
प्रधानमंत्री ने कहा कि जापान दिल्ली-मुंबई औद्योगिक गलियारे (डीएमआईसी) जैसी कई पहलों में भारत के साथ साझेदारी कर रहा है, जिसका बेहद महत्व है।
विचार-विमर्श के दौरान क्षेत्रीय संपर्क, समुंद्री सुरक्षा, आगामी सीओपी-21 सम्मेलन, संयुक्त राष्ट्र सुरक्षा परिषद में सुधार और आतंकवाद जैसे अन्य महत्वपूर्ण विषयों पर भी खास ध्यान दिया गया।
