प्रधानमंत्री श्री नरेन्द्र मोदी ने कनाडा की लिबरल पार्टी के नेता जस्टिन ट्रूडू को आम चुनाव जीतने पर पत्र लिखा है।
प्रधानमंत्री के पत्र का मूल पाठ इस प्रकार हैः-
सरकार और भारत के लोगों की तरफ से आम चुनाव में कनाडा की लिबरल पार्टी के विजयी होने पर आप को हार्दिक बधाई देते हुए मुझे प्रसन्नता हो रही है।
आप के नेतृत्व में एक विज़न, उत्साह और ऊर्जा सन्निहित है, जो निःसंदेह देश और विदेश में कनाडा की सफलता को मजबूती प्रदान करेगी।
कई वैश्विक चुनौतियों के मौजूदा समय में आप का नेतृत्व विश्व के लिए भी काफी महत्वपूर्ण है।
आपके महान देश की यात्रा के दौरान अप्रैल में आपके साथ हुई मुलाकात का मुझे अच्छी तरह से स्मरण है।
मैं विशेष रूप से हमारे बहुपक्षीय संबंधों को मजबूत बनाने, लोकतंत्र के एक समान ढांचे, बहुलवाद, कानून के शासन का समर्थन करने एवं लोगों के बीच रिश्तों को प्रगाढ़ बनाने की आपकी इच्छा से बहुत प्रभावित हुआ था।
भारत और कनाडा के बीच के संबंधों में पिछले कुछ वर्षों के दौरान उल्लेखनीय प्रगति हुई है और मेरी यात्रा के दौरान यह रणनीतिक साझेदारी के स्तर तक पहुंच गई।
भारत के सामाजिक-आर्थिक परिवर्तन में कनाडा एक महत्वपूर्ण और भरोसेमंद साझेदार बनकर उभरा है।
हमारी साझेदारी में न केवल कई क्षेत्रों में आपसी लाभ के द्विपक्षीय सहयोग की बेशुमार संभावना है, बल्कि यह अधिक शांतिपूर्ण, समृद्ध और टिकाऊ विश्व की दिशा में भी सहायता कर सकती है।
मैं आने वाले वर्षों में दोनों देशों के बीच संबंधों को और अधिक विस्तारित तथा प्रगाढ़ करने के लिए आपके साथ घनिष्टतापूर्वक काम करने की उम्मीद करता हूं।
मैं इस अवसर पर एक बार फिर आपके और आपके परिवार के भारत की आधिकारिक यात्रा पर आने का आमंत्रण देता हूं।
मैं नई दिल्ली में आपका स्वागत करने की प्रतीक्षा करूगा।
