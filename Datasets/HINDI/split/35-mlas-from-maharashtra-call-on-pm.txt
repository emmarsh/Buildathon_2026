महाराष्‍ट्र के 35 विधायकों ने आज संसद भवन में प्रधानमंत्री श्री नरेन्‍द्र मोदी से मुलाकात की।
ये सभी पहली बार विधायक बने हैं।
वे महाराष्‍ट्र विधानसभा के अध्‍यक्ष श्री हरिभाऊ बागड़े के साथ थे।
प्रधानमंत्री ने सहकारी संघीय व्‍यवस्‍था की दिशा में केंद्र सरकार द्वारा उठाए गए कदमों पर प्रकाश डालते हुए कहा कि केंद्रीय बजट में कुल संसाधनों का 62 फीसदी राज्‍यों को आवंटित किया गया है, जबकि केवल 38 फीसदी संसाधन ही केंद्र के पास इस्‍तेमाल के लिए बचे हैं।
उन्‍होंने 14वें वित्‍त आयोग की सिफारिशों को केंद्र सरकार द्वारा स्‍वीकार किए जाने के संबंध में भी जानकारी दी, जिनमें करों के विभाज्‍य पूल का 42 फीसदी राज्‍यों के हवाले करने को कहा गया है।
उन्‍होंने कहा कि कोयले की नीलामी और खनिजों पर बढ़ी हुई रॉयल्‍टी से प्राप्‍त होने वाली राशि से भी राज्‍य लाभान्वित होंगे।
प्रधानमंत्री ने सुझाव दिया कि राज्‍यों को इस अतिरिक्‍त धनराशि और संसाधनों का इस्‍तेमाल मुख्‍यत: बुनियादी ढांचागत सुविधाओं (इन्‍फ्रास्‍ट्रक्‍चर) के निर्माण में करना चाहिए।
