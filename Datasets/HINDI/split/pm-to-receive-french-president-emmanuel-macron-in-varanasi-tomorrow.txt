प्रधानमंत्री श्री नरेन्द्र मोदी कल सुबह वाराणसी में फ्रांस के राष्ट्रपति श्री एमैनुएल मैक्रों की अगवानी करेंगे।
दोनों राजनेता मिर्जापुर के लिए प्रस्‍थान कर जाएंगे, जहां वे एक सौर ऊर्जा संयंत्र का उद्घाटन करेंगे और फि‍र इसके बाद वे वाराणसी लौट आएंगे।
वाराणसी में दोनों राजनेता दीनदयाल हस्तकला संकुल का दौरा करेंगे।
वे कारीगरों के साथ बातचीत करेंगे और उनकी शिल्पकलाओं से प्रत्‍यक्ष तौर पर रू-ब-रू होंगे।
प्रधानमंत्री श्री मोदी और राष्ट्रपति श्री मैक्रों इसके बाद वाराणसी में प्रसिद्ध अस्सी घाट पर पहुंचेंगे जहां वे गंगा के घाटों के आसपास सैर करने के लिए एक नौका पर सवार होंगे और फि‍र आखिर में वे ऐतिहासिक दशाश्वमेध घाट पहुंचेंगे।
प्रधानमंत्री श्री मोदी फ्रांस के राष्ट्रपति के सम्मान में दोपहर के भोज की मेजबानी करेंगे।
दोपहर में प्रधानमंत्री वाराणसी स्थित मदुदीह रेलवे स्टेशन और पटना के बीच एक ट्रेन को झंडी दिखाकर रवाना करेंगे।
प्रधानमंत्री विभिन्न विकास परियोजनाओं का शुभारंभ करेंगे और वाराणसी स्थित डीएलडब्ल्यू मैदान में एक सार्वजनिक सभा को संबोधित करेंगे।
