प्रधानमंत्री श्री नरेन्‍द्र मोदी ने चक्रवाती तूफान हुदहुद के लिए की गई तैयारियों की समीक्षा करने के लिए उच्‍च स्‍तरीय आपात बैठक की अध्‍यक्षता की।
बैठक में कैबिनेट सचिव, प्रधानमंत्री के प्रधान सचिव, प्रधानमंत्री के अतिरिक्‍त प्रधान सचिव, गृह सचिव, रक्षा सचिव और मौसम विभाग एवं पीएमओ के अन्‍य वरिष्‍ठ अधिकारी मौजूद थे।
प्रधानमंत्री को तूफान की आशंका वाले इलाकों को खाली कराने तथा इससे निपटने के लिए उठाए जा रहे एहतियाती और प्रारंभिक उपायों के बारे में जानकारी दी गयी।
तूफान से निपटने के लिए उठाए जा रहे उपायों में सशस्‍त्र बलों और राष्‍ट्रीय आपदा राहत बल टीमों की तैनाती नौकाओं, तैराकों तथा राहत शिविरों को तैयार रखना और बिजली एवं दूरसंचार सेवाओं को बहाल करने की वैकल्‍पिक प्रणालियां शामिल हैं।
प्रधानमंत्री ने स्थिति की समीक्षा के बाद गृहमंत्री को तूफान से प्रभावित होने की आशंका वाले राज्‍यों के मुख्‍यमंत्रियों के साथ सम्‍पर्क में रहने के लिए कहा।
उन्‍होंने केन्‍द्र सरकार के वरिष्‍ठ अधिकारियों को राहत एवं बचाव अभियानों को समुचित ढंग से चलाये जाने के लिए प्रभावित राज्‍यों के अधिकारियों के साथ करीबी सम्‍पर्क एवं तालमेल बनाये रखने के निर्देश दिये।
उन्‍होंने कहा कि तूफान के बारे में लोगों को समय रहते सूचना देने के प्रर्याप्‍त प्रबंध किये जाने चाहिए।
