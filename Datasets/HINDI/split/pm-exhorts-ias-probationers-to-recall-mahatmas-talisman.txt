प्रधानमंत्री श्री नरेन्द्र मोदी ने आज भारतीय प्रशासनिक सेवा के 2015 बैच के 181 प्रशिक्षु अधिकारियों से बातचीत की।
प्रधानमंत्री ने प्रशिक्षु आईएएस अधिकारियों से बातचीत करते हुए कहा कि वे निर्णय लेते समय निर्धनतम व्यक्ति के कल्याण से संबंधित महात्मा गांधी के मूल मंत्र को हमेशा ध्यान में रखें।
उन्होंने कहा कि ध्यान देने योग्य बात है यह है कि भारतीय प्रशासनिक सेवा में शामिल होने से पहले कई प्रशिक्षु अधिकारियों ने निजी क्षेत्र में कार्य किया था।
जहां एक ओर पहले वे “नौकरी” करते थे, वहीं दूसरी ओर अब वे “सेवा” करने जा रहे हैं।
पूर्वोत्तर क्षेत्र में प्रगति और कनेक्टिविटी के महत्व पर विशेष जोर देते हुए प्रधानमंत्री ने कहा कि अगर पूर्वोत्तर का विकास होगा, तो पूरा देश आगे बढ़ेगा।
एक सवाल के उत्तर में श्री नरेन्द्र मोदी ने कहा कि उन्होंने पिछले चार दशकों में भारत की व्यापक यात्रा की है, और एक राज्य के मुख्यमंत्री के रूप में प्राप्त हुए अनुभव से उन्हें प्रधानमंत्री के रूप में कार्य करने में मदद मिली है।
