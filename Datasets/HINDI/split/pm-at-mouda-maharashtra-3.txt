देश भर में सभी को बिजली मुहैया कराना केंद्र सरकार की सर्वोच्‍च प्राथमिकता।
“प्रधानमंत्री जन धन योजना” 28 अगस्‍त को शुरू की जाएगी।
प्रधानमंत्री श्री नरेंद्र मोदी ने आज घोषणा की कि देश भर में सभी को बिजली मुहैया कराना उनकी सरकार की सर्वोच्‍च प्राथमिकता है।
प्रधानमंत्री 1000 मेगावाट का मौदा सुपर थर्मल पावर प्रोजेक्‍ट चरण-1 राष्‍ट्र को समर्पित करने के बाद उपस्थित जनसमूह को संबोधित कर रहे थे।
प्रधानमंत्री ने कहा कि जो भी देश प्रगति करना चाहता है उसे ढांचागत सुविधाओं को प्राथमिकता देनी होगी।
उन्‍होंने कहा कि अगर हम टिकाऊ ढांचागत सुविधाएं मुहैया करा दें तो विकास की गुंजाइश बढ़ जाएगी।
प्रधानमंत्री ने कहा कि सभी तरह की ढांचागत सुविधाओं में बिजली सबसे ज्‍यादा महत्‍वपूर्ण है, क्‍योंकि यह लोगों के जीवन स्‍तर में बदलाव लाने का एक अहम साधन है।
प्रधानमंत्री ने कहा कि आजादी के बाद कई साल गुजर जाने के बावजूद देश के सभी कोनों तक बिजली नहीं पहुंच पाई है।
यही नहीं, अनेक क्षेत्रों में बिजली की भारी किल्‍लत देखी जा रही है।
प्रधानमंत्री ने सभी को बिजली मुहैया कराने का संकल्‍प दोहराया।
प्रधानमंत्री ने बताया कि भूटान, नेपाल और जम्‍मू–कश्‍मीर के हालिया दौरों के दौरान उन्‍होंने पनबिजली पर विशेष बल दिया था।
उन्‍होंनें कहा कि सरकार का उद्देश्‍य ऊर्जा के सभी स्रोतों का दोहन करना है, जिसके तहत स्‍वच्‍छ ऊर्जा खासकर सौर ऊर्जा पर विशेष जोर दिया जा रहा है।
प्रधानमंत्री ने इस मौके पर विदर्भ के कर्ज जाल में फंसे किसानों की बुरी दशा की याद दिलाई, जो आत्‍महत्‍या करने पर विवश हो गए थे।
उन्‍होंने कहा कि अगर इन किसानों को बिजली सुलभ होती तो वे अपने खेतों में सिंचाई के लिए आवश्‍यक जल पहुंचाने तथा अपनी फसल को बचाने में कामयाब हो जाते और इस तरह वे कर्ज जाल में फंसने से बच जाते।
श्री नरेंद्र मोदी ने 28 अगस्‍त को ‘प्रधानमंत्री जन धन योजना’ शुरू करने की घोषणा की और किसानों से नई योजना का लाभ उठाने को कहा जिसमें एक बैंक खाता, एक डेबिट कार्ड और एक लाख रुपए की बीमा राशि शामिल है।
उन्‍होंने ‘प्रधानमंत्री कृषि सिंचाई योजना’ का भी जिक्र किया, जिसके पीछे मुख्‍य उद्देश्‍य किसानों को सिंचाई के लिए पर्याप्‍त जल मुहैया कराना है।
महाराष्‍ट्र के राज्‍यपाल श्री के. शंकरनारायणन, केंद्रीय सड़क परिवहन एवं राजमार्ग मंत्री श्री नितिन गडकरी और बिजली राज्‍य मंत्री (स्‍वतंत्र प्रभार) श्री पीयूष गोयल भी इस मौके पर उपस्थित थे।
