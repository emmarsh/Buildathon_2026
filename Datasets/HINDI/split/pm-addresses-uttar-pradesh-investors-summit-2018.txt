प्रधानमंत्री श्री नरेन्‍द्र मोदी ने आज उत्‍तर प्रदेश निवेशक सम्‍मेलन-2018 में उद्घाटन भाषण दिया।
प्रधानमंत्री ने कहा कि जब परिवर्तन होता है तो वह प्रत्यक्ष रूप से दिखता है।
उत्‍तर प्रदेश में इतने बड़े शिखर सम्‍मेलन का आयोजन और इसमें बड़ी संख्‍या में निवेशकों की भागीदारी अपने आप में परिवर्तन का संकेत है।
उन्‍होंने कम समय में खुद को विकास और समृद्धि के रास्‍ते पर ले जाने के लिए राज्‍य को बधाई दी।
प्रधानमंत्री ने कहा कि राज्‍य अपार संसाधनों और क्षमताओं से परिपूर्ण है।
उन्‍होंने कहा कि कृषि इसकी सबसे बड़ी ताकत है।
श्री मोदी ने मुख्‍यमंत्री योगी आदित्‍यनाथ की सरकार को राज्‍य के नकारात्‍मक माहौल को सकारात्‍मकता और उम्‍मीद में बदलने के लिए बधाई दी।
उन्‍होंने कहा कि राज्‍य सरकार विभिन्‍न क्षेत्रों के लिए सही और सक्षम नीतियां बना रही हैं।
राज्‍य सरकार युवाओं, महिलाओं और किसानों से किये गये वायदों को पूरा करने के प्रति गंभीर है।
उन्होंने कहा कि राज्‍य सरकार प्रदेश में वन डिस्ट्रिक्ट, वन प्रॉडक्ट की अवधारणा पर काम कर रही है।
इस योजना को केंद्र की स्किल इंडिया, स्‍टैंडअप इंडिया, स्टार्ट अप इंडिया और प्रधानमंत्री मुद्रा योजना जैसी तमाम योजनाओं से लाभ मिलेगा।
प्रधानमंत्री ने कहा कि प्रधानमंत्री किसान संपदा योजना से कृषि क्षेत्र में होने वाली बर्बादी को रोकने में मदद मिलेगी।
उन्‍होंने कहा कि बड़े पैमाने पर गन्‍ने की खेती होने के कारण राज्‍य में इथेनोल उत्‍पादन की अपार क्षमता है।
अपने संबोधन में उन्‍होंने कहा कि उत्‍तर प्रदेश में एक रक्षा औद्योगिक गलियारा बनाया जाएगा, जिससे बुंदेलखंड क्षेत्र के विकास में मदद मिलेगी।
प्रधानमंत्री ने कहा कि प्रयाग में अगले वर्ष आयोजित होने वाला कुंभ मेला दुनिया में अपनी तरह का सबसे बड़ा आयोजन होगा।
