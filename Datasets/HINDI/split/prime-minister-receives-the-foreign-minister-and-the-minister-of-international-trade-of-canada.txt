प्रधानमंत्री श्री नरेन्द्र मोदी ने कनाडा के विदेश मंत्री श्री जॉन बेयर्ड और कनाडा के अन्तर्राष्ट्रीय व्यापार मंत्री श्री एड फास्ट का स्वागत किया।
श्री जॉन बेयर्ड दोनों देशों के बीच दूसरे दौर की सामरिक वार्ता के लिए भारत की यात्रा पर आए हैं।
भारत की विदेश मंत्री इस वार्ता की सह-अध्यक्ष है।
प्रधानमंत्री ने भारत और कनाडा के बीच घनिष्ठ सहयोग का स्वागत किया और द्विपक्षीय संबंधों की व्यापकता पर संतोष व्यक्त किया, जिसमें आर्थिक सहयोग, कृषि, सुरक्षा, असैन्य परमाणु ऊर्जा, शिक्षा, और विज्ञान व प्रौद्योगिकी के क्षेत्र शामिल है।
प्रधानमंत्री ने व्यापार और निवेश, ऊर्जा, स्वास्थ्य, बुनियादी ढांचे के विकास के क्षेत्र में द्विपक्षीय संबंधों को मजबूत बनाने और दोनों देशों के लोगों के बीच आपसी संपर्कों के बढ़ाने का आह्वान किया।
श्री बेयर्ड ने भारत के साथ सामरिक साझेदारी को मजबूत करने के लिए प्रधानमंत्री हार्पर की अगुवाई में कनाडा की सरकार की प्रतिबद्धता से अवगत कराया और प्रधानमंत्री श्री मोदी को कनाडा की यात्रा का निमंत्रण दिया।
श्री एड फास्ट ने भी दोनों देशों के बीच व्यापक आर्थिक भागीदारी समझौते और द्विपक्षीय निवेश संवर्धन तथा सुरक्षा के बारे में जल्द निष्कर्ष निकालने की बात कही।
प्रधानमंत्री श्री मोदी ने कनाडा के प्रधानमंत्री हार्पर द्वारा दिए गए निमंत्रण के लिए श्री बेयर्ड को धन्यवाद दिया और कहा कि वह आपसी सुविधाजनक तारीख को तय कर कनाडा की यात्रा करेंगे।
प्रधानमंत्री ने यह भी कहा कि वह नवंबर 2014 में ऑस्ट्रेलिया के ब्रिस्बेन में होने वाले जी -20 शिखर सम्मेलन में प्रधानमंत्री हार्पर के साथ बैठक करेंगे।
