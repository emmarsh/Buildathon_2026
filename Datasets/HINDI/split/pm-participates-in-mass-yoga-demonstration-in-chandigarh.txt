प्रधानमंत्री श्री नरेन्‍द्र मोदी ने आज दूसरा अंतर्राष्‍ट्रीय योग दिवस चंडीगढ़ में मनाया।
वहां वे लगभग 30,000 प्रतिभागियों के साथ सामूहिक योग प्रदर्शन में शामिल हुये।
प्रतिष्ठित कैपिटल कॉम्‍प्‍लेक्‍स में एकत्रित लोगों को संबोधित करते हुए प्रधानमंत्री ने कहा कि आज देश के हर हिस्‍से के लोग योग से जुड़ गये हैं।
उन्‍होंने कहा कि अंतर्राष्‍ट्रीय योग दिवस की परिकल्‍पना को पूरे विश्‍व का समर्थन मिला है और समाज का हर वर्ग इस प्रयास के लिए एकजुट हुआ है।
प्रधानमंत्री ने कहा कि अंतर्राष्‍ट्रीय योग दिवस बेहतर स्‍वास्‍थ्‍य से जुड़ गया है और यह जन आंदोलन बन गया है।
उन्‍होंने कहा कि योग का मतलब आपने क्‍या पाया नहीं है, बल्कि इसका अर्थ यह है कि कोई व्‍यक्ति क्‍या छोड़ सकता है।
उन्‍होंने कहा कि जीरो बजट के साथ योग से स्‍वास्‍थ्‍य सुरक्षा उपलब्‍ध होती है और इसमें गरीब तथा अमीर के बीच भेद नहीं है।
प्रधानमंत्री ने अगले एक वर्ष में योग के जरिये मधुमेह की समस्‍या को कम करने पर ध्‍यान केन्द्रित करने का आग्रह किया।
उन्‍होंने बताया कि योग को लोकप्रिय बनाने के वास्‍ते कार्य कर रहे व्‍यक्तियों को सम्‍मानित करने के लिए राष्‍ट्रीय तथा अंतर्राष्‍ट्रीय स्‍तर के दो पुरस्‍कार शुरू किये जाएंगे।
प्रधानमंत्री ने सामूहिक योग प्रदर्शन के प्रतिभागियों के साथ बातचीत भी की।
