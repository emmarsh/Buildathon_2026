प्रधानमंत्री श्री नरेन्‍द्र मोदी ने मेघालय, त्रिपुरा और मणिपुर के वासियो को उनके राज्‍यों के स्‍थापना दिवस पर बधाई दी है।
मेघालय वासियों को बधाई देते हुए प्रधानमंत्री ने कहा, ‘मेघालय की मेरी बहनो और भाइयो, आज मेघालय के स्‍थापना दिवस पर मैं आपको बधाई देता हूं और मेघालय की विकास यात्रा के लिए शुभकामनाएं व्‍यक्‍त करता हूं।
पूर्वोत्‍तर की मेरी हाल की यात्रा के दौरान, मुझे मेघालय की पहली रेलगाड़ी का उदघाटन करने का सौभाग्‍य प्राप्‍त हुआ था, जिसने मेघालय को भारत के रेल मानचित्र में शामिल किया है।
इसके कारण मेघालय की प्रगति को तेज गति मिलेगी।
मैं इस बात में कोई कोर-कसर न छोड़ने के लिए प्रतिबद्ध हूं कि मेघालय के युवाओं के सपने पूरे हों और उन्‍हें अपना भविष्‍य उज्‍ज्‍वल बनाने का अवसर मिल सके।’
त्रिपुरा वासियो को बधाई देते हुए प्रधानमंत्री ने कहा, ‘मेरे त्रिपुरा वासियो, आज त्रिपुरा के स्‍थापना दिवस पर मैं आपको बधाई देता हूं।
पिछले वर्ष दिसंबर में त्रिपुरा की यात्रा की मेरी बड़ी प्रिय स्‍मृतियां है।
मैं हमेशा आपकी गर्मजोशी और बेहतरीन मेहमान नवाजी को याद रखूंगा।’
मणिपुर वासियो को बधाई देते हुए प्रधानमंत्री ने कहा, ‘प्रिय मित्रो, मणिपुर के स्‍थापना दिवस पर मैं आपको बधाई देता हूं।
मैं आशा करता हूं कि आने वाले वर्षों में मणिपुर विकास की नई ऊंचाईयां छुएगा।
मणिपुर की अपनी हाल की यात्रा के दौरान मेरा स्‍वागत जिस उत्‍साह से किया गया था, उसे मैं कभी नहीं भूल सकता।
यह मेरा सौभाग्‍य था कि मैं मणिपुर की समृद्ध संस्‍कृति को दर्शाने वाले संगई महोत्‍सव में शामिल हो सका।
हमें मणिपुर के लोगों की मेहनत और प्रतिभा पर गर्व है।
हम वह सब कुछ करने के लिए प्रतिबद्ध हैं, जिससे मणिपुर के समावेशी विकास में गति आ सके।’
प्रधानमंत्री ने तीनों राज्‍यों की स्‍थानीय भाषाओं में भी अपनी बधाई को ट्वीट किया।
