कुवैत में रहने वाले एनआरआई विद्यार्थी मास्टर रिद्धिराज कुमार ने सेना कल्याण कोष के लिए दान के रूप में प्रधानमंत्री श्री नरेन्द्र मोदी को 18000 रुपए का चेक भेंट किया।
उन्होंने ऑस्ट्रेलियाई शिक्षा अनुसंधान परिषद (एसीईआर) से पुरस्कार राशि के रूप में कुल 80 कुवैत दिनार जीते थे, जोकि उनके दान के बराबर हैं।
प्रधानमंत्री श्री नरेन्द्र मोदी ने आज मास्टर रिद्धिराज कुमार और उनकी माता के साथ मुलाकात की।
इंडियन एजुकेशन स्कूल, कुवैत के विद्यार्थी मास्टर रिद्धिराज ने ऑस्ट्रेलियाई शिक्षा अनुसंधान परिषद (एसीईआर) द्वारा संचालित उत्कृष्टता के लिए इंप्रूविंग इन लर्निंग अवार्ड के लिए अंतर्राष्ट्रीय बेंच मार्क जीता है।
मास्टर रिद्धिराज ने गणित और विज्ञान में मध्‍य पूर्व श्रेणी में उत्‍कृष्‍ट प्रदर्शन कर 80 कुवैत दिनार जीतकर परचम लहराया है।
प्रधानमंत्री श्री नरेन्‍द्र मोदी ने मास्टर रिद्धिराज को उनकी उदारता और अकादमिक क्षेत्र में उनकी उत्कृष्टता के लिए बधाई दी।
इस विद्यार्थी ने प्रधानमंत्री को अपनी कई नवाचार परियोजनाओं के बारे में भी बताया।
मास्टर रिद्धिराज की माता श्रीमती कुरूपा भट्ट ने प्रधानमंत्री को बताया कि वह “एवरी चाइल्‍ड इज जीनियस प्रोजेक्‍ट” पर काम कर रही हैं और बच्चों की प्रतिभाओं को पहचान कर भारत में शिक्षकों के लिए नि:शुल्‍क सेमिनारों का आयोजन कर रही हैं।
प्रधानमंत्री ने नवाचार शिक्षण परियोजनाओं के प्रचार -प्रसार में उनकी प्रतिबद्धता और समर्पण के लिए श्रीमती कुरूपा भट्ट को भी बधाई दी।
