• प्रधानमंत्री नरेंद्र मोदी ने वाराणसी में विभिन्न विकास परियोजनाओं की शुरूआत की
• प्रधानमंत्री ने सड़क, बिजली और स्वास्थ्य से जुड़ी योजनाओं की शुरुआत की
• प्रधानमंत्री मोदी ने बनारस हिंदू विश्वविद्यालय स्थित ट्रामा सेंटर देश को समर्पित किया
• प्रधानमंत्री मोदी ने रामनगर डाकघर में यात्री आरक्षण सुविधा का उद्घाटन किया
प्रधानमंत्री श्री नरेन्द्र मोदी ने आज वाराणसी में एकीकृत उर्जा विकास योजनाओं का शुभारंभ किया।
उन्होंने सड़क और बिजली परियोजनाओं की आधारशिला रखी एवं बनारस हिंदू विश्वविद्यालय स्थित ट्रामा सेंटर राष्ट्र को समर्पित किया (रिमोट के माध्यम से)।
उन्होंने रामनगर डाकघर में यात्री आरक्षण सुविधा का उद्घाटन किया (रिमोट के माध्यम से)।
प्रधानमंत्री ने कहा कि आज वाराणसी से पूरे देश भर में एकीकृत उर्जा विकास योजनाओं की शुरुआत हुई है और जो वाराणसी आज तक देश को ज्ञान का प्रकाश देता आया है, अब ये संपूर्ण राष्ट्र को उर्जा रुपी प्रकाश से प्रकाशित करेगा।
उन्होंने कहा कि सड़क, बिजली और स्वास्थ्य से जुड़ी आज की सभी परियोजनाएं विकास और तीर्थयात्रियों एवं पर्यटकों को सुविधा उपलब्ध कराने के उद्देश्य से शुरू की गई हैं।
प्रधानमंत्री ने कहा कि वाराणसी की समृद्ध विरासत को देखते हुए एकीकृत उर्जा विकास योजनाओं के माध्यम से यहाँ के पुराने बिजली नेटवर्क का जीर्णोद्धार किया जाएगा।
उन्होंने कहा कि एकीकृत उर्जा विकास योजनाओं के माध्यम से देशभर के शहरों में विद्युतीय स्थिति में सुधार लाया जाएगा।
प्रधानमंत्री ने 2022 में आजादी के 75वें वर्ष तक स्वतंत्रता सेनानियों के सपनों को पूरा करने की आवश्यकता पर बल दिया।
जिस भारत का सपना उन्होंने देखा था, उसे पूरा करने की दिशा में एक महत्वपूर्ण कदम होगा – देशभर में 24 घंटे बिजली उपलब्ध कराना।
उन्होंने कहा कि इस लक्ष्य को पूरा करने के लिए उन्हें वाराणसी के लोगों का आशीर्वाद चाहिए।
प्रधानमंत्री ने कहा कि वाराणसी के युवाओं और महिलाओं ने उनके ‘स्वच्छ भारत’ के आह्वान पर जबर्दस्त प्रतिक्रिया दी और इसका असर शहर के घाटों पर दिखने भी लगा है।
उत्तर प्रदेश में चल रहे शिक्षा-मित्र के मुद्दों का जिक्र करते हुए प्रधानमंत्री ने लोगों से धैर्य रखने का आग्रह करते हुए कहा कि जैसे ही इस पर संबंधित न्यायालय का आदेश आएगा, सांसद के रूप में वे खुद अपने स्तर से उत्तर प्रदेश सरकार के साथ इस मामले पर चर्चा करेंगे।
प्रधानमंत्री ने कहा कि सार्वजनिक क्षेत्र और निजी क्षेत्र के साथ-साथ छोटे और मध्यम उद्यमियों वाले ‘व्यक्तिगत क्षेत्र’ भी आर्थिक विकास और रोजगार का एक महत्वपूर्ण इंजन है और इसलिए उन्होंने मुद्रा बैंक एवं कौशल विकास आदि पहल के माध्यम से इन पर ध्यान दिया।
उत्तर प्रदेश के राज्यपाल श्री राम नाइक और केंद्रीय उर्जा राज्य मंत्री (स्वतंत्र प्रभार) श्री पीयूष गोयल इस अवसर पर उपस्थित थे।
