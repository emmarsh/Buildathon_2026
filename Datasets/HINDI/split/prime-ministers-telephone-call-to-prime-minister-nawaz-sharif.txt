प्रधानमंत्री श्री नरेन्द्र मोदी ने मंगलवार शाम पाकिस्तान के प्रधानमंत्री श्री नवाज शरीफ के पेशावर से इस्लामाबाद लौटने के बाद उनके साथ टेलीफोन पर बातचीत की।
प्रधानमंत्री श्री मोदी ने पेशावर के स्कूल में हुए बर्बर आंतकवादी हमले की कड़े शब्दों में निंदा की।
प्रधानमंत्री ने कहा कि मानव मूल्यों के प्रतीक मासूम बच्चों की शिक्षा के मंदिर में बर्बरतापूर्ण हत्या न सिर्फ पाकिस्तान के खिलाफ हमला है बल्कि ये संपूर्ण मानवता के खिलाफ हमला है।
इस समय जब संपूर्ण विश्व आतंकी घटनाओं से व्याकुल हो रहा है।
इस दुखद घटना ने संपूर्ण विश्व की अंतरात्मा को हिला कर रखा दिया है।
दुख की इस घड़ी में भारत के लोग शोकसंतप्त परिवारों के हृदयविदारक दुख और शोक में शरीक हैं और पाकिस्तान के लोगों के साथ एकजुट खड़े हैं।
मुझे आशा है कि इस भयावह हमले और अपने दोस्तों के मारे जाने के साक्षी रहे छात्र इस कटु अनुभव से काउंसलिंग द्वारा बाहर आ सकेंगे।
प्रधानमंत्री श्री मोदी ने पाकिस्तान के प्रधानमंत्री नवाज शरीफ से कहा कि साझा दुख और पीड़ा की यह घड़ी हम दोनों देशों और मानवता में विश्वास ऱखने वाले सभी लोगों के लिए एकजुट होने का अवसर है, जिससे हम आतंकवाद को दृढ़ता से परास्त कर सकें ताकि भारत, पाकिस्तान और अन्य देशों के बच्चों का भविष्य आंतकवाद की गहराती छाया से प्रभावित न हों।
