जर्मनी के संघीय वित्‍त मंत्री श्री वोल्फगैंग शूएबल ने आज प्रधानमंत्री श्री नरेन्‍द्र मोदी से भेंट की।
प्रधानमंत्री श्री नरेन्‍द्र मोदी ने हाल ही में पेरिस में हुए आतंकी हमले और उसके बाद यूरोप में बने हालात पर चिन्‍ता व्‍यक्‍त की।
उन्‍होंने इस तरह के कठिन हालातों में चांसलर एंजेला मर्केल द्वारा दर्शाए गए योग्‍य नेतृत्‍व की सराहना की।
प्रधानमंत्री मोदी और मंत्री शूएबल ने भारत के संघीय ढांचे, जर्मनी के साथ उसकी समानताओं और यूरोप के उभरते सियासी स्‍वरूप पर लागू हो सकने वाले सबक पर चर्चा की।
प्रधानमंत्री मोदी और मंत्री शूएबल ने हरित ऊर्जा, बुनियादी ढांचा, मेक इन इंडिया, किफायती मकान और क्‍लीन गंगा जैसे द्विपक्षीय सहयोग वाले विभिन्‍न अहम क्षेत्रों पर भी चर्चा की।
ब्रिस्बेन में आयोजित जी-20 शिखर सम्‍मेलन के मौके पर चांसलर एंजेला मर्केल के साथ अलग से हुई बैठक को स्‍मरण करते हुए प्रधानमंत्री मोदी ने कहा कि वह अप्रैल में जर्मनी की अपनी यात्रा को लेकर उत्‍सुक हैं, जिस दौरान भारत हनोवर मेले में भागीदार देश होगा।
प्रधानमंत्री मोदी ने कहा कि वह इस साल के उत्‍तरार्द्ध में चांसलर मर्केल की यात्रा की उम्‍मीद कर रहे हैं।
