प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने जल संसाधन के प्रबंधन एवं विकास सहयोग के क्षेत्र में भारत और इजरायल के बीच सहमति पत्र (एमओयू) पर हस्ताक्षर किए जाने को अपनी मंजूरी दे दी है।
द्विपक्षीय सहयोग के जरिए जल के कुशल उपयोग से जुड़ी तकनीकों, सूक्ष्म सिंचाई, अपशिष्ट जल की रीसाइक्लिंग/पुनः उपयोग, विलवणीकरण, जलभृत पुनर्भरण और निकटवर्ती क्षेत्रों में जल संरक्षण से जुड़ी तकनीकों को मजबूत बनाना संभव हो पाएगा, जिससे दोनों ही देशों को फायदा होगा।
भारत जल संसाधन के प्रबंधन एवं विकास सहयोग के क्षेत्र में ऑस्ट्रेलिया, रवांडा, कंबोडिया, ईरान, इराक, फिजी, चीन और बहरीन के साथ पहले ही समझौते कर चुका है।
