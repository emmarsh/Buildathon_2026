प्रधानमंत्री श्री नरेन्द्र मोदी की अध्यक्षता में केंद्रीय मंत्रिमंडल ने उड़ीसा सरकार द्वारा भारतीय विमानपत्तन प्राधिकरण (एएआई) की 1.6 एकड़ भूमि के बराबर जमीन की अदला-बदली के प्रस्ताव को मंजूरी दे दी है।
राज्य सरकार ने एएआई की 1.6 एकड़ जमीन के एवज में 1.6 एकड़ भूमि देने का प्रस्ताव दिया है और अपने खर्चे पर एएआई की भूमि पर बने सभी मौजूदा बुनियादी ढांचे स्थानांतरित करने पर सहमति जताई है।
राज्य सरकार द्वारा प्रस्तावित भूमि मौजूदा एयरपोर्ट से सटी हुई है और एएआई इस भूमि का उपयोग समानांतर टैक्सी ट्रैक बनाने के लिए कर सकेगी।
भूमि की अदला-बदली का लाभ न सिर्फ राज्य सरकार और एएआई को होगा बल्कि यह लोगों के लिए भी लाभकारी साबित होगी।
उड़ीसा सरकार भुवनेश्वर एयरपोर्ट के नजदीक की सड़क (एकमारा मार्ग/पलाशपल्ली रोड) को चौड़ा करना चाहती है ताकि वीआईपी गतिविधियों के दौरान सुरक्षा उपायों को व्यवस्थित किया जा सके और जनता के इस्तेमाल के लिए बफर जोन का निर्माण किया जा सके।
इसके लिए राज्य सरकार को एएआई की 1.6 एकड़ भूमि की आवश्यकता है।
