1965 के माउंट एवरेस्‍ट अभियान दल के जीवित सदस्‍यों ने अभियान की सफलता की स्‍वर्ण जयंती के अवसर पर आज प्रधानमंत्री नरेन्‍द्र मोदी से मुलाकात की।
इस दल ने पचास वर्ष पहले माउंट एवरेस्‍ट पर चढ़ाई कर विजय प्राप्‍त की थी।
प्रधानमंत्री ने इस दल के दिवंगत सदस्‍यों के परिजनों से भी मुलाकात की।
इस अभियान के नौ जीवित सदस्‍य – कैप्‍टन एम. एस. कोहली, कर्नल एन. कुमार, श्री गुरदयाल सिंह, मेजर एच. पी. एस. अहलुवालिया, श्री सी. पी. वोहरा, श्री सोनम वांग्‍याल, श्री जी. एस. भंगु, ब्रिगेडियर मुलकराज और डॉ. लाला तेलंग, प्रधानमंत्री श्री नरेन्द्र मोदी से मिले।
इन सदस्‍यों से बातचीत करते हुए प्रधानमंत्री ने उन्‍हें ऐतिहासिक उपलब्धि के लिए बधाई दी और उन्‍होंने इस बात का स्‍मरण किया कि 50 वर्ष पहले उनके समेत करोड़ों लोगों को इस उपलब्धि से प्रेरणा मिली थी।
प्रधानमंत्री ने इस अवसर पर हिमालय पर विजय विषय पर एक पुस्‍तक ‘द ग्रेट हिमालयन क्‍लाइंब’ का लोकार्पण भी किया।
