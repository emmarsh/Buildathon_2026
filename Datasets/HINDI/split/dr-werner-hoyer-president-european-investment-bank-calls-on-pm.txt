यूरोपियन इनवेस्टमेंट बैंक के अध्यक्ष डॉ. वार्नर हॉयर ने प्रधानमंत्री श्री नरेंद्र मोदी से आज मुलाकात की।
डॉ. हायर के साथ बैंक के वरिष्ठ अधिकारी भी थे।
यूरोपीय संघ-भारत शिखर सम्मेलन में एक साल पहले प्रधानमंत्री ने यूरोपियन इंवेस्टमेंट बैंक के एक उच्च स्तरीय प्रतिनिधिमंडल से मुलाकात की थी और दिल्ली में बैंक के क्षेत्रीय दफ्तर खोलने में सहयोग करने का आश्वासन दिया था।
इस कार्यालय का आज उद्घाटन किया गया।
आज बातचीत के दौरान प्रधानमंत्री ने जलवायु परिवर्तन और पर्यावरणीय स्थिरता के क्षेत्र में भारत की नीतियों के बारे में विस्तार से बताया।
यूरोपियन इंवेस्टमेंट बैंक ने लखनऊ मेट्रो सहित पर्यावरण की दृष्टि से टिकाऊ परियोजनाओं के लिए भारत में एक अरब यूरो का योगदान दिया है।
डॉ. होयर ने जलवायु परिवर्तन के क्षेत्र में भारत के मजबूत और सक्रिय कदम उठाए जाने की सराहना की और इस दिशा में भारत के प्रयासों के लिए बैंक के निरंतर समर्थन जारी रखने की इच्छा को व्यक्त किया।
