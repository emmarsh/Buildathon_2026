प्रधानमंत्री श्री नरेन्‍द्र मोदी ने आज हरियाणा के सोनीपत में तीन राजमार्ग परियोजनाओं की आधारशि‍ला रखी।
प्रधानमंत्री ने एक जनसभा को संबोधि‍त करते हुए कहा कि पैसा सड़कें नहीं बनाता है, बल्‍कि‍ सड़कें ही पैसे का सृजन करती हैं।
प्रधानमंत्री ने कहा कि सड़कें और बिजली जैसी बुनियादी ढांचागत परियोजनाएं विकास की पहली शर्त हैं।
उन्‍होंने कहा कि एक बार जब बुनियादी ढांचागत परियोजनाएं बाकायदा वजूद में आ जाती हैं तो विकास की गति तेज होती है और इसके साथ ही जीवन की गुणवत्ता में भी सुधार होता है।
श्री नरेन्‍द्र मोदी ने कहा कि इन राजमार्गों की बदौलत हरियाणा के विकास को नई गति मिलेगी।
प्रधानमंत्री ने कहा कि केंद्र सरकार बुनियादी ढांचागत परियोजनाओं के क्रियान्‍वयन में तेजी लाने के लिए इनकी राह की बाधाओं को हटाने के साथ-साथ प्रक्रियाओं को आसान बना रही है।
उन्‍होंने विभि‍न्‍न मंत्रालयों के साथ होने वाली ‘प्रगति’ संबंधी चर्चाओं का भी जिक्र किया।
प्रधानमंत्री ने कहा कि लंबित परियोजनाओं से जुड़े मुद्दों को सुलझाने के लिए वह हर महीने ‘प्रगति’ संबंधी संवाद की अध्‍यक्षता करते हैं।
प्रधानमंत्री ने 1000 दिनों के भीतर बगैर बिजली सुविधा वाले 18,000 गांवों को पावर कनेक्‍शन मुहैया कराने या वहां विद्युत सप्‍लाई सुनिश्‍चि‍त करने संबंधी अपने विजन का फि‍र से उल्‍लेख किया।
इसके साथ ही प्रधानमंत्री ने वर्ष 2022 तक देश के सभी हिस्‍सों में सप्‍ताह के सातों दिन चौबीस घंटे यानी हर वक्‍त विद्युत सप्‍लाई सुनिश्‍चि‍त करने के अपने विजन का भी पुन: जिक्र किया।
केंद्रीय मंत्री श्री नितिन गडकरी और चौधरी वीरेंद्र सिंह भी इस अवसर पर उपस्‍थि‍त थे।
