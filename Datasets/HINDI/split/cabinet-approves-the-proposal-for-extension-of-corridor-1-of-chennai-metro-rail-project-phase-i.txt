प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने वाशेरमैनपेट से विम्‍कोनगर तक चेन्‍नई मैट्रो रेल चरण-1 परियोजना के विस्‍तार के प्रस्‍ताव को पूर्वव्‍यापी स्‍वीकृति दे दी है।
इसमें 3770 करोड़ रूपए की कुल लागत पर 9.051 किलोमीटर की लंबाई शामिल है।
इस परियोजना को भारत सरकार की मौजूदा एसपीवी और तमिलनाडु सरकार अर्थात चेन्‍नई मैट्रो रेल लिमिटेड प्रत्‍येक की 50:50 की इक्‍विटी के द्वारा क्रियान्‍वित किया जाएगा।
इस विस्तार से मुख्य रूप से सघन आबादी में रहने वाले औद्योगिक श्रमिकों को कार्य के लिए शहर के मध्‍य व्‍यापार जिले की ओर जाने हेतु उन्‍नत सुविधा के रूप में सार्वजनिक परिवहन मिलेगा।
कुल परियोजना लागत में, भारत सरकार की हिस्सेदारी 713 करोड़ रूपए और तमिलनाडु सरकार हिस्सेदारी 916 करोड़ रुपये होगी।
तमिलनाडु सरकार की हिस्सेदारी में 203 करोड़ रूपए की भूमि की लागत और आर एंड आर शामिल है।
शेष धनराशि 2141 करोड़ रूपयों को बहुपक्षीय/ द्विपक्षीय/ घरेलू निधीयन एजेंसी के ऋण से पूरा किया जाएगा।
एक अनुमान के अनुसार संचालन के प्रथम वर्ष में प्रतिदिन 1.6 लाख यात्री सवारी करेंगे।
