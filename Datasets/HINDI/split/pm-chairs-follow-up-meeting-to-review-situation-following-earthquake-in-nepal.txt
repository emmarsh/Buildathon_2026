प्रधानमंत्री श्री नरेन्‍द्र मोदी की अध्‍यक्षता में कल नेपाल में आए भारी भूकंप के बाद राहत एवं बचाव कार्यों की प्रगति की समीक्षा के लिए आज एक अनुवर्ती बैठक की गई।
इस बैठक में केंद्रीय मंत्री श्री अरुण जेटली, श्रीमती सुषमा स्‍वराज, श्री राजनाथ सिंह और श्री मनोहर पर्रिकर तथा राष्‍ट्रीय सुरक्षा सलाहकार अजीत डोवाल, कैबिनेट सचिव श्री अजीत सेठ, अतिरिक्‍त मुख्‍य सचिव श्री पी. के. मिश्रा और सरकार, आईएमडी और एनडीआरएफ के वरिष्‍ठ अधिकारी शामिल हुए।
प्रधानमंत्री की अध्‍यक्षता में कल इस मसले पर एक उच्‍च-स्‍तरीय बैठक हुई थी।
राहत एवं बचाव कार्य से जुड़ी विभिन्‍न एजेंसियों द्वारा भारत और नेपाल में किए गए कामों के बारे में बताया गया।
आज आए भूकंप के प्रमुख झटके के बाद की परिस्थितियों के बारे में भी जानकारी दी गई।
प्रधानमंत्री ने तलाशी एवं बचाव कार्य में तेजी लाने के साथ-साथ नेपाल में फंसे लोगों को निकालने की बात पर जोर दिया।
प्रधानमंत्री ने निर्देश दिया कि फंसे लोगों को जल्‍द से जल्‍द निकालने के लिए हवाई मार्ग के अलावा सड़क मार्ग का भी इस्‍तेमाल किया जाना चाहिए।
प्रधानमंत्री ने यह भी कहा कि प्रभावित क्षेत्रों में भोजन और पानी की आपूर्ति, जिसमें दूध का पाउडर भी शामिल है, को सर्वोच्‍च प्राथमिकता दी जानी चाहिए।
