प्रधानमंत्री श्री नरेन्द्र मोदी ने आज सिंगापुर में तकनीकी शिक्षा संस्थान परिसर का दौरा किया।
सिंगापुर के प्रधानमंत्री ली सियन लूंग ने उनकी अगवानी की।
संस्थान के छात्रों ने उत्साहपूर्वक दोनों नेताओं का स्वागत किया।
उन्होंने समुद्री प्रशिक्षण केन्द्र, एयरोस्पेस हब और प्रेसिज़न इंजीनियरिंग अनुभाग का दौरा किया।
बुकएंड बनाने के लिए छात्रों ने दोनों नेताओं को सीएनसी मशीन में धातु का टुकड़ा भीतर डालने में मदद की।
यह बुकएंड भारत और सिंगापुर के प्रमुख प्रतीकों को चित्रित करता है।
दोनों नेताओं ने बुकएंड पर हस्ताक्षर किए।
श्री नरेन्द्र मोदी ने सिंगापुर में इंडियन नेशनल आर्मी मेमोरियल मार्कर में श्रद्धांजलि अर्पित की।
नेताजी सुभाष चन्द्र बोस ने यहां जुलाई 1945 में इंडियन नेशनल आर्मी (आईएनए) के अज्ञात योद्धाओं के लिए समर्पित स्मारक की आधारशिला रखी थी।
यह मार्कर वास्तविक स्मारक स्थल पर स्थित है।
प्रधानमंत्री ने इस स्थल पर मौजूद बच्चों और लोगों के साथ काफी देर तक बातचीत की।
