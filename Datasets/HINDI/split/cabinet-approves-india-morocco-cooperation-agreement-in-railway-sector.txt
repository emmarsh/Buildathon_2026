प्रधानमंत्री श्री नरेन्द्र मोदी की अध्यक्षता में केन्द्रीय मंत्रिमंडल ने भारत और मोरक्‍को के नेशनल रेलवे कार्यालय के बीच सहयोग के समझौते को पूर्वव्यापी मंजूरी दे दी है।
इसके अंतर्गत रेलवे के विभिन्न क्षेत्रों में दीर्घकालिक सहयोग और साझेदारी विकसित की जाएगी।
सहयोग समझौते पर 14 दिसम्बर, 2017 को हस्ताक्षर किए गए थे।
सहयोग समझौते से निम्नलिखित क्षेत्रों में तकनीकी सहयोग संभव हो सकेगाः-
(क)प्रशिक्षण और कर्मचारियों का विकास
(ख)विशेषज्ञ मिशन, अनुभव और कर्मियों का आदान-प्रदान; और
(ग) विशेषज्ञों के आदान-प्रदान सहित आपसी तकनीकी सहायता
पृष्ठभूमिः
रेल मंत्रालय ने रेल क्षेत्र में तकनीकी सहयोग के लिए विभिन्न देशों की सरकारों और राष्ट्रीय रेलवे के साथ समझौता ज्ञापनों पर हस्ताक्षर किए।
सहयोग के पहचाने गए क्षेत्रों में उच्च गति के गलियारों सहित, वर्तमान मार्गों की गति बढ़ाना, विश्व स्तर के स्टेशन विकसित करना, भारी वजन वाले सामान को ले जाना और रेलवे के बुनियादी ढांचे का आधुनीकीकरण आदि शामिल हैं।
सहयोग की प्राप्ति रेलवे टेक्नोलॉजी और उसके प्रचालन के क्षेत्रों के विकास के बारे में सूचना के आदान-प्रदान, जानकारी साझा करने, तकनीकी दौरों, आपसी हित के क्षेत्रों में प्रशिक्षण और संगोष्ठियों तथा कार्याशालाओं के आयोजन से होगी।
समझौता ज्ञापनों में भारतीय रेलवे को एक मंच प्रदान किया गया है ताकि वह रेलवे के क्षेत्र में नवीनतम विकास और जानकारी के बारे में चर्चा कर सके और उसे साझा कर सके।
समझौता ज्ञापनों में तकनीकी विशेषज्ञों, रिपोर्टों और तकनीकी दस्तावेजों के आदान-प्रदान, प्रौद्योगिकी के कुछ विशिष्ट क्षेत्रों में संगोष्ठियों/कार्याशालाओं पर जोर देने और जानकारी साझा करने के लिए अन्य तरह की बातचीत को आगे बढ़ाया जाएगा।
