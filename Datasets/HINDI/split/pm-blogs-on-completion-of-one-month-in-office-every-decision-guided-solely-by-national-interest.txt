प्रधानमंत्री श्री नरेन्द्र मोदी ने अपनी सरकार का एक महीना पूरा होने के मौके पर एक ब्लॉग लिखा है।
उन्होनें कहा कि लोगों का भरपूर प्यार और समर्थन मिला है जिससे हमें और कड़ी मेहनत करने की प्रेरणा मिली है।
उन्होंने कहा कि हमने हर फैसला देश हित को ध्यान में रखकर लिया है।
प्रधानमंत्री ने लिखा: 26 जून मेरे लिए एक महत्वपूर्ण दिन है।
इस दिन लोगों की इच्छाएं पूरी करने की दिशा में हमारी यात्रा का एक माह पूरा हुआ है।
इस दिन का एक और भी महत्व है।
1975 में मैं उस दौर का गवाह रहा हूं जिसने मुझे एक जीवंत लोकतंत्र के महत्व का पाठ पढ़ाया।
26 जून वह दिन था जब इमरजेंसी शुरू हुई थी, जिसे एक दिन पहले ही लागू किया गया था।
नीचे प्रधानमंत्री के ब्‍लॉग का पूरा पाठ दिया गया है:-
एक महीना पूरा होने के मौके पर कुछ विचार:-
प्रिय मित्रों,
आज हमारी सरकार के कार्यकाल का एक माह पूरा हुआ है।
मुझे जनता का जो सहयोग और प्यार मिला है, उससे मैं अभिभूत हूँ।
यह हमें और अधिक मेहनत करने के लिए प्रेरित करता है।
पिछली सरकारों के 67 वर्षों के कार्यकाल की तुलना में एक माह कुछ भी नहीं है।
लेकिन मैं यह कहना चाहता हूँ कि पिछले माह में हमारी पूरी टीम ने लोगों की भलाई के लिए हर पल कार्य किया है।
हमने जो भी निर्णय लिए वे पूरी तरह से राष्ट्रहित से अनुप्रेरित है।
एक माह पूर्व जब हमने कार्यभार ग्रहण किया तो मेरी यह सोच थी कि इस स्थान पर मैं नया हूँ और कुछ लोगों की यह धारणा थी कि केन्द्र सरकार की कार्यप्रणाली की जटिलताओं को सीखने में मुझे एक साल अथवा दो साल लगेंगे।
सौभाग्यवश, एक माह के बाद मुझे ऐसा नहीं लगता है।
मेरा विश्वास और दृढ़संकल्प लगातार बढ़ता रहा और इसका श्रेय कुछ मैं अपने मंत्रालय के सहयोगियों के सामूहिक अनुभव और बुद्धिमत्ता को देता हूँ।
