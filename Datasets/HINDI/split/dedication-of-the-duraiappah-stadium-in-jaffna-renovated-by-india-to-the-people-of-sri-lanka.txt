प्रधानमंत्री श्री नरेन्‍द्र मोदी और श्रीलंका के राष्‍ट्रपति श्री मैत्रीपाला सिरीसेना कल सुबह जाफना में नवनिर्मित दुरईअप्‍पा स्‍टेडियम को संयुक्‍त रूप से श्रीलंका की जनता को समर्पित करेंगे।
राष्‍ट्रपति सिरीसेना जाफना स्थित इस स्‍टेडियम में उपस्थित रहेंगे, जबकि प्रधानमंत्री श्री नरेन्‍द्र मोदी नई दिल्‍ली से वीडियो कांफ्रेंसिंग के जरिये इस कार्यक्रम में शामिल होंगे।
दुरईअप्‍पा स्‍टेडियम को भारत सरकार द्वारा 7 करोड़ रुपये से भी ज्‍यादा लागत से नवनिर्मित किया गया है।
दुरईअप्‍पा स्‍टेडियम का नाम जाफना के पूर्व महापौर स्‍वर्गीय अल्फ्रेड थम्‍बीराजा दुरईअप्‍पा के नाम पर उनके सम्‍मान में रखा गया है।
इस नवनिर्मित स्‍टेडियम में 1850 लोगों के बैठने की क्षमता है।
यह स्‍टेडियम खेल-कूद एवं मनोरंजन से जुड़ी गतिविधियों को बढ़ावा देने के लिए आवश्‍यक बुनियादी ढांचा मुहैया कराएगा और इसके साथ ही यह श्रीलंका के उत्‍तरी प्रांत के युवाओं के समग्र विकास में भी सहायता प्रदान करेगा।
इस स्‍टेडियम का इस्‍तेमाल वर्ष 1997 से ही नहीं हो रहा है।
प्रधानमंत्री मोदी और राष्‍ट्रपति सिरीसेना इस नवनिर्मित स्‍टेडियम में होने वाले प्रथम प्रमुख कार्यक्रम के गवाह भी बनेंगे, जो योग के दूसरे अंतर्राष्ट्रीय दिवस पर होने वाला विशेष उत्सव है।
इस योग में 8,000 से भी ज्‍यादा लोगों के भाग लेने की आशा है।
