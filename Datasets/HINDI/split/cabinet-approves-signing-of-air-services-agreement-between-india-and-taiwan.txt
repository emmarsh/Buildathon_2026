प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने ताइपे में भारत-ताइपे संघ (ताइवान में भारत का प्रतिनिधि कार्यालय) और भारत में ताइपे आर्थिक एवं सांस्‍कृतिक केंद्र (भारत में ताइवान का प्रतिनिधि कार्यालय) के बीच विमान सेवा समझौते पर हस्‍ताक्षर किये जाने को मंजूरी दे दी है।
वर्तमान में भारत एवं ताइवान के बीच कोई भी औपचारिक विमान सेवा समझौता नहीं है और विमान सेवाओं का संचालन एयर इंडिया चार्टर्स लिमिटेड (एआईआरएल) और ताइपे एयरलाइंस एसोसिएशंस (टीएए) के बीच आदान-प्रदान किए गए एक सहमति पत्र (एमओयू) के तहत हो रहा है।
विमान सेवाओं से संबंधित समझौता भारत एवं ताइवान के बीच नागरिक विमानन संबंधों में एक ऐतिहासिक आयाम को दर्शाता है और इसमें दोनों पक्षों के बीच व्‍यापार, निवेश, पर्यटन एवं सांस्‍कृतिक आदान-प्रदान को बढ़ावा दिए जाने की असीम क्षमता है।
