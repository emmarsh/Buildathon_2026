प्रधानमंत्री श्री नरेन्द्र मोदी ने आज लखनऊ में ई-रिक्शा के वितरण के लिए ‘भारतीय माइक्रो क्रेडिट’ द्वारा आयोजित एक समारोह में शि‍रकत की।
प्रधानमंत्री ने एक चौपाल में रिक्शा चालकों के परिवारों से बातचीत की।
बातचीत के दौरान अतिरिक्त आय के एक हिस्से की बचत करने और बच्चों की शिक्षा जैसे विषयों पर चर्चाएं हुईं।
इस अवसर पर प्रधानमंत्री ने कहा कि पूरी दुनिया ने यह मान लिया है कि भारत ही आज विश्‍व में सबसे तेजी से विकास करने वाली प्रमुख अर्थव्यवस्था है।
उन्होंने यह भी कहा कि वैश्विक मंदी के बावजूद इस तरह की उल्‍लेखनीय स्‍थि‍ति देखने को मिल रही है।
उन्होंने कहा कि उनकी सरकार का मुख्य उद्देश्य गरीबों का कल्याण करना और युवाओं को रोजगार देना है।
प्रधानमंत्री ने कहा कि युवाओं को नौकरी मांगने के बजाय नौकरी सृजित करने वाला बन जाना चाहिए।
उन्होंने कहा कि उनकी सरकार ने इन उद्देश्यों को पूरा करने के लिए अनेक कदम उठाए हैं।
इस संदर्भ में उन्होंने इस बात का उल्‍लेख किया कि ‘प्रधानमंत्री मुद्रा योजना’ की शुरुआत के बाद एक साल से भी कम समय में इससे 2 करोड़ लोग लाभान्वित हो चुके हैं।
प्रधानमंत्री ने कहा कि आज ई-रिक्शा हासिल करने वाले लोगों के लिए यह सिर्फ पेडल रिक्शा से ई-रिक्शा की तरफ उन्‍मुख होने का एक साधारण परिवर्तन नहीं है, बल्कि एक संपूर्ण परिवर्तनकारी प्रक्रिया है।
प्रधानमंत्री ने चयनित लाभार्थियों को सामाजिक सुरक्षा योजनाओं के साथ-साथ प्रतीकात्मक तौर पर ‘रुपे कार्ड’ भी सौंपे।
प्रधानमंत्री ने 2100 ई-रिक्शा की रैली को झंडी दिखाकर रवाना किया।
