प्रधानमंत्री विशाखापत्‍तनम में अंतर्राष्ट्रीय फ्लीट रिव्‍यू में शिरकत करेंगे।
प्रधानमंत्री श्री नरेन्‍द्र मोदी 05 फरवरी से 07 फरवरी, 2016 तक असम, आंध्र प्रदेश और ओडिशा का तीन दिवसीय दौरा करेंगे।
05 फरवरी को प्रधानमंत्री डिब्रूगढ़, असम पहुंचेंगे।
वे लेपेटकाटा में ब्रह्मपुत्र क्रैकर और पॉलिमर लिमिटेड का उद्घाटन करेंगे।
यह पूरे पूर्वोत्‍तर में पहली पेट्रो-रसायन परियोजना है।
इसी आयोजन के दौरान प्रधानमंत्री नुमालीगढ़ शोधशाला लिमिटेड में घरेलू प्रौद्योगिकी वाली वैक्‍स उत्‍पादक इकाई को भी राष्‍ट्र को समर्पित करेंगे।
यह भारत में सबसे अधिक वैक्‍स उत्‍पादन करने वाली इकाई है।
प्रधानमंत्री डिब्रूगढ़ के निकट मरान में चाय कामगारों को संबोधित करेंगे।
वे सिबसागर में श्रीमंत शंकरदेव संघ के 85वें वार्षिक सम्‍मेलन को संबोधित करेंगे।
प्रधानमंत्री गुवाहाटी में 12वें दक्षिण एशियाई खेलों का उद्घाटन करेंगे।
आठ देश: अफगानिस्‍तान, बांग्लादेश, भूटान, भारत, मालदीव, नेपाल, पाकिस्‍तान और श्रीलंका खेलों में हिस्‍सा ले रहे हैं।
छह फरवरी को प्रधानमंत्री विशाखापत्‍तनम में इंटरनेशनल फ्लीट रिव्‍यू में शिरकत करेंगे।
वे एक सामुद्रिक प्रदर्शनी का दौरा भी करेंगे।
सात फरवरी को प्रधानमंत्री भुवनेश्‍वर पहुंचेंगे, जहां वे राष्‍ट्रीय विज्ञान शिक्षा एवं अनुसंधान संस्‍थान को राष्‍ट्र को समर्पित करेंगे।
श्री नरेन्‍द्र मोदी पुरी में श्री जगन्‍नाथ मंदिर जाएंगे।
प्रधानमंत्री पारादीप में अत्‍याधुनिक इंडियन ऑयल रिफाइनरी को राष्‍ट्र को समर्पित करेंगे।
पारादीप रिफाइनरी की कुल क्षमता 15 एमएमटीपीए हो जाएगी।
रिफाइनरी में इंडेन मैक्‍सिमाइजेशन या इंडमैक्‍स इकाई लगाई गई है, जो घरेलू प्रौद्योगिकी से उच्‍च मात्रा में एलपीजी का उत्‍पादन करती है।
उम्‍मीद की जाती है कि रिफाइनरी से हाइड्रोकार्बन क्षेत्र में औद्योगिकीकरण की नई लहर शुरू होगी और पूर्वी भारत में आर्थिक विकास तेज होगा।
प्रधानमंत्री रिफाइनरी में मुख्‍य नियंत्रण कक्ष और इंडमैक्‍स इकाई का दौरा करेंगे।
प्रधानमंत्री 07 फरवरी की दोपहर में विशाखापत्‍तनम पहुंचेंगे।
यहां वे इंटरनेशनल फ्लीट रिव्‍यू में इंटरनेशनल सिटी परेड तथा परिचालन प्रदर्शन का अवलोकन करेंगे।
इस अवसर पर प्रधानमंत्री का संबोधन भी होगा।
