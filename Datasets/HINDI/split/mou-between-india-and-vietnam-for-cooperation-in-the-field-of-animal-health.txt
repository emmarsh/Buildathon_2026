प्रधानमंत्री श्री नरेन्‍द्र मोदी की अध्‍यक्षता में हुई केन्‍द्रीय मंत्रिमंडल की बैठक में भारत और वियतनाम के बीच पशु स्‍वास्‍थ्‍य के क्षेत्र में सहयोग के लिए समझौता ज्ञापन पर हस्‍ताक्षर करने को अनुमति दी गई।
समझौता ज्ञापन में पशु स्‍वास्‍थ्‍य के क्षेत्र में भारत और वियतनाम के बीच आपसी सहयोग को बढ़ाने का उद्देश्‍य निर्धारित किया गया है और इसमें निम्‍नलिखित बिंदुओं पर सहमति प्रदान की गई है।
(1). पशु स्‍वास्‍थ्‍य के क्षेत्र में विशेष जानकारी आदान-प्रदान और विशेष तौर पर दोनों देशों के लिए चिंताजनक पशु रोगों, पशुओं के निरीक्षण और उन्‍हें अलग करना, पशु रोगों के संबध में निगरानी और जांच की प्रगति और खाद्यजनक रोगाणुओं के संबंध में सूचना का आदान-प्रदान।
(2). मांस प्रसंस्‍करण, मांस उत्‍पादों और बूचड़खाने के संबंध में विशेष जानकारी का आदान-प्रदान।
(3). पशु स्‍वास्‍थ्‍य के क्षेत्र में आपसी समझौता और दोनों पक्षों के सक्षम प्राधिकरणों के बीच स्‍वास्‍थ्‍य प्रमाणपत्र जारी करना।
(4). पशु स्‍वास्‍थ्‍य के क्षेत्र में मानव संसाधनों का प्रशिक्षण और उच्‍चीकरण के लिए सहयोग।
समझौता ज्ञापन 10 साल की अवधि के लिए लागू रहेगा जब तक कि दोनों में से कोई एक पक्ष कम से कम छह महीने पहले इसे समाप्‍त करने का लिखित नोटिस न दे।
