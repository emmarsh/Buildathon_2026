प्रधानमंत्री श्री नरेन्‍द्र मोदी ने देशभर के जनजातीय समुदायों के कल्‍याण के उद्देश्‍य से चलाई गई विभिन्‍न योजनाओं के बीच समन्‍वय बढ़ाने का आहवान किया है।
वनबंधु कल्‍याण योजना सहित जनजातीय कल्‍याण पहलों पर एक उच्‍च स्‍तरीय समीक्षा बैठक की अध्‍यक्षता करते हुए प्रधानमंत्री ने जनजातीय कल्‍याण के लिए विभिन्‍न मध्‍यस्‍थों के माध्‍यम से निकलने वाले परिणामों में सुधार लाने पर बल दिया।
प्रधानमंत्री ने कहा कि भारत सरकार और राज्‍यों के विभिन्‍न विभागों को निर्धारित समयसीमा के भीतर लक्षित उद्देश्‍यों को पूरा करने के लिए तालमेल के साथ कार्य करना चाहिए।
प्रधानमंत्री ने जनजातीय जनसंख्‍या के बीच सिकिल सैल एनीमिया के प्रसार का पता लगाने के लिए किए गये उपायों की भी जानकारी ली।
उन्‍होंने जनजातीय समुदायों पर जनधन योजना और हाल ही में शुभारंभ की गई समाजिक सुरक्षा योजनाओं के प्रभाव की भी जानकारी ली।
उन्‍होंने पूर्व में दिये गये अपने सुझाव जनजातीय सांस्‍कृतिक मंडली कार्निवल पर भी संभावना तलाशने पर जोर दिया।
इस अवसर पर जनजातीय कार्य मंत्री श्री जुएल ओराम और वरिष्‍ठ अधिकारी भी उपस्थित थे।
