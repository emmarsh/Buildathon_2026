प्रधानमंत्री ने आशा जतायी कि भावी यात्रा ठोस परिणामदायी होगी अमरीका के विदेश उपमंत्री ने प्रधानमंत्री से मुलाकात की
अमरीका के विदेश उपमंत्री श्री विलियम बर्न्‍स ने आज प्रधानमंत्री श्री नरेन्‍द्र मोदी से मुलाकात की।
उन्‍होंने अमरीका के राष्‍ट्रपति श्री बराक ओबामा का एक पत्र प्रधानमंत्री को सौंपा।
इस पत्र में श्री ओबामा ने प्रधानमंत्री को सितम्‍बर में अमरीका की यात्रा करने का निमंत्रण दोहराया है।
पत्र में उन्‍होंने 21वीं सदी में भारत-अमरीका के सहयोगपूर्ण संबंधों को मज़बूत बनाने के लिए काम करने की इच्‍छा भी जतायी है।
प्रधानमंत्री ने राष्‍ट्रपति ओबामा के निमंत्रण का आभार व्‍यक्‍त करते हुए कहा है कि उनकी भावी यात्रा से भारत-अमरीका के रणनीतिक सहयोग संबंधों को नयी ऊर्जा और गति मिलेगी।
श्री मोदी का मानना है कि इस यात्रा से क्षेत्र और उसके बाहर भी भारत और अमरीका संबंधों में नई ऊर्जा के संचार और साझेदारी का महत्‍वपूर्ण संदेश जाएगा।
प्रधानमंत्री का मानना है कि विश्‍व की सबसे प्राचीन और सबसे बड़ी लोकतांत्रिक व्‍यवस्‍था के बीच संबंध सिर्फ दोनों देशों के लाभ पर ही आधारित नहीं रहने चाहिए, बल्कि इनके संबंधों से दुनिया में शांति, स्‍थायित्‍व और समृद्धि को बढ़ाने में मदद मिलनी चाहिए।
श्री बर्न्‍स ने राष्ट्रपति ओबामा की भारत के साथ आर्थिक सहयोग को मज़बूत करने, अगली पीढ़ी की तकनीकी और उत्‍पादन क्षेत्र तथा ऊर्जा सुरक्षा में सहयोग को मजबूत बनाने, सामुद्रिक सुरक्षा, आतंकवाद और खुफिया जानकारियों के आदान-प्रदान द्वारा सुरक्षा सहयोग को मजबूत करने, अफगानिस्‍तान पर सहयोग और विचार-विमर्श में बढ़ोत्‍तरी और एशिया में सुरक्षा और समृद्धि के विकास पर विस्‍तार से कार्य करने की इच्‍छा भी जाहिर की।
प्रधानमंत्री ने सभी पड़ोसी देशों के साथ संबंधों को मजबूत बनाने की भी अपनी इच्‍छा दोहरायी।
प्रधानमंत्री श्री मोदी ने आम चुनाव परिणाम के बाद राष्‍ट्रपति बराक ओबामा के फोन पर तथा उनके विचारपूर्ण और विस्‍तृत पत्र पर अपनी प्रसन्‍नता व्‍यक्‍त की।
उन्‍होंने दोनों देशों के बीच संबंधों को प्रोत्‍साहित और मज़बूत बनाने के अवसरों के लिए युवाओं के सहयोग पर जोर दिया।
उस बैठक के दौरान राष्‍ट्रीय सुरक्षा सलाहकार श्री अजीत डोभाल और विदेश सचिव श्रीमती सुजाता सिंह भी उपस्थित थे।
