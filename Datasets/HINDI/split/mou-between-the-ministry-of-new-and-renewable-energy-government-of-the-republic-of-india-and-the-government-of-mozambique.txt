प्रधानमंत्री श्री नरेन्द्र मोदी की अध्यक्षता में केन्द्रीय मंत्रिमंडल ने भारत और मोजाम्बिक के नवीन एवं नवीकरणीय ऊर्जा मंत्रालयों के बीच सहमति पत्र (एमओयू) को मंजूरी दे दी है।
मोजाम्बिक के राष्ट्रपति महामहिम श्री फिलिप न्यूसी की भारत यात्रा के दौरान भारत सरकार के नवीन एवं नवीकरणीय ऊर्जा मंत्रालय और मोजाम्बिक सरकार के खनिज संसाधन एवं ऊर्जा मंत्रालय के बीच एक सहमति पत्र पर 5 अगस्त, 2015 को नई दिल्ली में हस्ताक्षर किए गए थे।
इस सहमति पत्र से दोनों देशों के बीच द्विपक्षीय सहयोग बढ़ाने में मदद मिलेगी।
पृष्ठभूमिः-
इस सहमति पत्र का उद्देश्य सहकारी संस्थागत रिश्ते का आधार स्थापित करना है, ताकि आपसी लाभ, समानता एवं पारस्परिकता के आधार पर नवीन एवं नवीकरणीय ऊर्जा के क्षेत्र में तकनीकी द्विपक्षीय सहयोग, निवेश संवर्धन एवं भागीदारी को बढ़ावा मिल सके।
सहयोग के क्षेत्रों के तहत नवीकरणीय ऊर्जा के क्षेत्र में विशेष प्रशिक्षण पाठ्यक्रमों के संचालन के लिए नवीन एवं नवीकरणीय ऊर्जा से जुड़ी तकनीकों के विकास पर ध्यान केन्द्रित किया जाएगा।
इसी तरह सहयोग के क्षेत्रों के तहत अनुसंधान एवं विकास और नवीकरणीय ऊर्जा के क्षेत्र में प्रौद्योगिकी के हस्तांतरण, विभिन्न तरह की नवीकरणीय ऊर्जा के क्षेत्र में अनुभवों के आदान-प्रदान, सौर, पवन, बायोमास, भू-तापीय और जैव ईंधन पर ध्यान केन्द्रित किया जाएगा।
इसके अलावा द्विपक्षीय निजी क्षेत्र वाले नवीकरणीय ऊर्जा प्लेटफॉर्म की स्थापना, वैज्ञानिक दौरों और आपसी सहमति वाले अन्य क्षेत्रों पर भी फोकस किया जाएगा।
