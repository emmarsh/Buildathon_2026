संयुक्त अरब अमीरात के विदेश और अंतर्राष्ट्रीय सहयोग मंत्री श्री शेख अब्दुल्ला-बिन-जायेद अल-नाहयान ने प्रधानमंत्री श्री नरेन्द्र मोदी से मुलाकात की।
शेख अब्दुल्ला-बिन-जायेद अल-नाहयान ने प्रधानमंत्री श्री नरेन्द्र मोदी को अबु धाबी के क्राउन प्रिंस की ओर से शुभकामना संदेश दिया।
प्रधानमंत्री श्री नरेन्द्र मोदी ने शुभकामनाओं के लिए उनका धन्यवाद व्यक्त किया।
प्रधानमंत्री मोदी और शेख अब्दुल्ला-बिन-जायेद अल-नाहयान के बीच मुलाकात के दौरान व्यापार और निवेश, रक्षा तथा दोनों देशों के नागरिकों के बीच संपर्क आदि विषयों सहित द्विपक्षीय सहयोग के विभिन्न मुद्दों पर विचार-विमर्श हुआ।
श्री नाहयान ने भारत में ऊर्जा, आवास, खाद्य प्रसंस्करण और आधारभूत ढांचे जैसे क्षेत्रों में निवेश के प्रति संयुक्त अरब अमीरात की बढ़ती रूचि के संबंध में जानकारी दी।
बैठक में प्रधानमंत्री श्री नरेन्द्र मोदी ने 44 बिलियन अमेरिकी डॉलर की लागत से 60 एमएमटीपीए क्षमता की निर्माणाधीन ग्रीनफील्ड मेगा रिफाइनरी और पेट्रोकैमिकल परिसर में अबु धाबी नेशनल ऑयल कंपनी के निवेश करने के निर्णय पर आभार व्यक्त किया और इस संबंध में हुए समझौता ज्ञापन पर हस्ताक्षर का स्वागत किया।
बैठक के दौरान श्री नाहयान ने भारतीय समुदाय द्वारा संयुक्त अरब अमीरात की अर्थव्यवस्था और जीवनशैली में योगदान का उल्लेख किया।
