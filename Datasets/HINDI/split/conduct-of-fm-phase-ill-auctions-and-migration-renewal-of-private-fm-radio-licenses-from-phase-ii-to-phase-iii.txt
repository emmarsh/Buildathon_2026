प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने आज एफएम चरण-3 की नीलामी के आयोजन और 69 शहरों में काम कर रहे 135 चैनलों के निजी एफएम रेडियो लाइसेंसों को चरण-2 से 3 में स्‍थानांतरित (नवीकरण) को मंजूरी दे दी।
यह नीलामी बढ़ते हुए क्रम में ई-नीलामी आधार पर आयोजित होगी।
मंत्रिमंडल ने ट्राई की सिफारिशों के आधार पर स्‍थानांतरण शुल्‍क जमा करने पर निजी एफएम रेडियो लाइसेंसों को दूसरे चरण से तीसरे चरण में स्‍थानांतरित (नवीकरण) करने को भी मंजूरी दे दी है।
वर्तमान में निजी एफएम रेडियो के दो चरण लागू हैं।
ये हैं:- पहला चरण (1999 से 2000) और दूसरा चरण (2005-06)।
देश के 26 राज्‍यों और तीन केंद्र शासित क्षेत्रों के 86 शहरों में 243 निजी एफएम चैनलों का परिचालन जारी है।
इस सभी प्रस्‍तावित चैनलों की सफल नीलामी से सरकारी खजाने में 550 करोड़ रुपए से भी ज्‍यादा की राशि प्राप्‍त होने का अनुमान लगाया गया है।
इसके अलावा, इस राशि में ट्राई द्वारा सुझाए गए फॉर्मूले के तहत तीसरे चरण में स्‍थानांतरण (नवीनीकरण) से प्राप्‍त होने वाला शुल्‍क भी जुड़ जाएगा।
ट्राई ने स्‍थानांतरण शुल्‍क को एफएम रेडियो के तीसरे चरण की नीलामी के दौरान प्राप्‍त होने वाले बाजार मूल्‍य के साथ जोड़ा है।
एमएफ रेडियो के तीसरे चरण के पहले बैच की नीलामी से 69 शहरों के वर्तमान श्रोताओं को और अधिक अच्‍छे कंटेंट वाले चैनल सुनने को मिलेंगे।
