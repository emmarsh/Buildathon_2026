प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने राजस्‍थान में श्रीगंगानगर जिले के जैत्‍सर में केंद्रीय राज्‍य कृषि भूमि (सीएसएफ) के 400 हेक्‍टेयर की गैर कृषि योग्‍य भूमि पर 200 मेगावाट से अधिक क्षमता का सौर ऊर्जा संयंत्र स्‍थापित करने की मंजूरी दे दी है।
वर्तमान में यह भूमि राष्‍ट्रीय बीज निगम (एनएससी) के पास है, जो कृषि और किसान कल्‍याण मंत्रालय के अंतर्गत केंद्रीय सार्वजनिक क्षेत्र उद्यम (सीपीएसई) है।
सौर ऊर्जा संयंत्र सीपीएसई द्वारा लगाया जायेगा और उसका चयन बातचीत के जरिये किया जायेगा।
एनएससी अपने अधिकार क्षेत्र की 5,394 हेक्‍टेयर भूमि में से 400 हेक्‍टेयर गैर कृषि योग्‍य भूमि निर्धारित सीपीएसई को उपलब्‍ध करायेगा।
चयनित सीपीएसई सौर ऊर्जा संयंत्र स्‍थापित करने की लागत वहन करेगा।
चयनित सीपीएसई द्वारा परियोजना के लिए शुल्‍क आधारित प्रतिस्‍पर्धी बोली लगाई जायेगी।
अनुबंध के अनुसार सीपीएसई को 25 वर्ष की अवधि तक सौर ऊर्जा संयंत्र स्‍थापित करने में इस भूमि का उपयोग करने की अनुमति होगी जो आपसी सहमति की शर्तों पर बढ़ाई जा सकती है।
इसके बाद जैसी स्थिति में हैं वैसी ही स्थिति में पूरा संयंत्र एनएससी को सौंप दिया जायेगा।
इस परियोजना से गैर कृषि योग्‍य भूमि का उपयोग कर एनएससी के लिए राजस्‍व अर्जित किया जायेगा और देश के लिए स्‍वच्‍छ ऊर्जा भी पैदा होगी।
