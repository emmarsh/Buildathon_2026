प्रधानमंत्री श्री नरेन्‍द्र मोदी ने आज छत्‍तीसगढ़ के राजनंदगांव जिले के कुरुभात नामक स्‍थान से राष्‍ट्रीय आर-अर्बन मिशन का शुभारंभ किया।
इस अवसर पर प्रधानमंत्री ने कहा कि आर-अर्बन मिशन मिशन ‘ग्रामीण आत्‍मा और शहरी सुविधाओं’ से युक्‍त कलस्‍टर आधारित विकास करने में सक्षम होगा।
उन्‍होंने कहा कि यह योजना स्‍मार्ट गांवों का निर्माण करके स्‍मार्ट शहरों की पहल की पूरक बनेगी।
उन्‍होंने रूर्बन कलस्‍टरों को आर्थिक गतिविधियों का केंद्र बताया जो विकास को प्रोत्‍साहित करेंगे और आसपास के गांव में जीवन की गुणवत्‍ता में सुधार लाएंगे।
प्रधानमंत्री ने कहा कि देश विकास की नई दिशा में आगे बढ़ रहा है।
उन्‍होंने कहा कि इसका एक उदाहरण यह है कि यह महत्‍वपूर्ण आर-अर्बन मिशन नई दिल्‍ली से शुरू न होकर छत्‍तीसढ़ के राजनंदगांव जिले में कुरूभात से शुरू हुआ है।
उन्‍होंने कहा कि सरकार को अब गांव और आदिवासी समुदायों के दरवाजे पर लाया जा रहा है।
प्रधानमंत्री ने खुले में शौच मुक्‍त स्थिति प्राप्‍त करने के लिए आस-पास के इलाके के गांवों और समुदायों को बधाई दी।
इससे पहले प्रधानमंत्री ने इसी स्‍थल पर आयोजित प्रदर्शनी का दौरा किया जिसमें विकास योजनाओं और हस्‍तशिल्‍प के कार्यान्‍वयन को प्रदर्शित किया गया है।
