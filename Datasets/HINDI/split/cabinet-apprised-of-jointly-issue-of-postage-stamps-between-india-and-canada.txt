प्रधानमंत्री श्री नरेन्‍द्र मोदी की अध्यक्षता में केन्‍द्रीय मंत्रिमंडल की बैठक में भारत : कनाडा ‘’दीवाली’’ विषय पर दो स्‍मारक डाक टिकटों का एक सैट संयुक्‍त रूप से जारी किए जाने के लिए पारस्‍परिक सहमति से अवगत कराया गया।
यह संयुक्‍त डाक टिकट 21 सितम्‍बर, 2017 को जारी की जाएगी।
इस संयुक्‍त निर्गम के लिए डाक विभाग और कनाडा पोस्‍ट के बीच एक सहमति-ज्ञापन (एमओयू) पर पहले ही हस्‍ताक्षर किए जा चुके हैं।
साझा मूल्‍यों यथा लोकतंत्र, बहुलवाद, सभी के लिए समानता और कानून के राज पर आधारित भारत और कनाडा के संबंध लम्‍बे समय से रहे हैं।
व्‍यक्ति से व्‍यक्ति मजबूत सम्‍पर्क तथा कनाडा में व्‍यापक भरतीय जन-मानस की उपस्थिति इन संबंधों को मजबूत आधार प्रदान करता है।
इस संयुक्‍त डाक-टिकट के लिए ‘दीवाली पर्व’ का चयन दोनों देशों के सांस्‍कृतिक परिवेश का द्योतक होने के साथ-साथ कनाडा में भारतीय जन मानस का व्‍यापक उपस्थिति का भी परिचायक है।
