राष्‍ट्र कल ‘राष्‍ट्रीय एकता दिवस’ के रूप में भारत के प्रथम उप प्रधानमंत्री सरदार वल्लभभाई पटेल की जयंती मनाएगा।
प्रधानमंत्री श्री नरेन्द्र मोदी प्रात: 7:30 बजे नई दिल्ली में संसद मार्ग पर सरदार पटेल की प्रतिमा पर पुष्पांजलि अर्पित करेंगे।
प्रधानमंत्री इसके बाद ‘एकता के लिए दौड़’ हेतु राजपथ पर उपस्‍थि‍त जन समुदाय को संबोधि‍त करेंगे।
वह इस मौके पर एकत्रित लोगों को एकता की शपथ दिलाएंगे।
प्रधानमंत्री कल प्रात: 8:15 बजे के आसपास विजय चौक के लॉन से सरदार पटेल की जयंती के अवसर पर “एकता के लिए दौड़” को झंडी दिखाकर रवाना करेंगे।
इसमें भागीदारी स्वैच्छिक है और ‘एकता के लिए दौड़’ में स्कूली बच्चों एवं खिलाड़ियों सहित बड़ी संख्या में लोगों के शामिल होने की उम्मीद है।
राष्‍ट्रीय एकता दिवस से पहले आज नई दिल्ली में भारत सरकार के कई कार्यालयों में राष्ट्रीय एकता की शपथ दिलाई गई।
इस तरह के समारोह राज्‍यों और विदेश में भी आयोजित किए जा रहे हैं।
विभिन्न स्थानों पर केंद्रीय मंत्री भी इन समारोहों में भाग ले रहे हैं।
