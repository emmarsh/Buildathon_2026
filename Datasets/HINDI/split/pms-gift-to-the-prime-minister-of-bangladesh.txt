प्रधानमंत्री श्री नरेन्द्र मोदी ने आज बांग्लादेश की प्रधानमंत्री शेख हसीना को आंध्र प्रदेश के वेंकटगिरि में हस्तनिर्मित चित्रपट भेंट किया।
जामदानी शैली में कपड़े पर बने ऐसे चित्र बांग्लादेश में अत्यंत लोकप्रिय हैं।
आंध्र प्रदेश के नेल्लौर जिले स्थित वेंकटगिरि हथकरघों के लिए विख्यात है।
यहां के बुनकरों ने क्षेत्र के परम्परागत डिजाइनों को जामदानी बुनाई तकनीक में प्रस्तुत करने में महारत हासिल की है।
उपहार स्वरूप दिए गए चित्रपट में कल्पवृक्ष और कामधेनु गाय को चित्रित किया गया है जो समृद्धि के प्रतीक समझे जाते हैं।
यह चित्रपट अत्यंत महीन सूती धागे और शुद्ध सोने के धागों से बनाया गया है।
इसका निर्माण राष्ट्रीय पुरस्कार विजेता कलाकार और प्रमुख शिल्पकार श्री गोवराबातिनी रामनैया ने किया है।
