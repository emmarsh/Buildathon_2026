प्रधानमंत्री श्री नरेन्द्र मोदी ने आज नई दिल्ली में दृष्टि बाधित लोगों के अनुकूल सिक्कों की नई श्रृंखलाओं को जारी किया।
ये सिक्के एक रुपए, दो रुपए, पांच रुपए, दस रुपए और बीस रुपए मूल्य के हैं और इन्हें नई श्रृंखलाओं के हिस्से के रूप में जारी किया गया है।
7 लोक कल्याण मार्ग पर आयोजित एक समारोह में दृष्टि बाधित बच्चे विशेष रूप से आमंत्रित किए गए थे।
प्रधानमंत्री ने उनके आगमन पर प्रसन्नता व्यक्त की और उनसे बातचीत का अवसर देने के लिए उन्हें धन्यवाद दिया।
प्रधानमंत्री ने नई श्रृंखलाओं को जारी करते हुए कहा कि केन्द्र सरकार अंतिम छोर और अंतिम व्यक्ति तक पहुंचने के विजन से निर्देशित है।
उन्होंने कहा कि सिक्कों की नई श्रृंखला इस विजन को ध्यान में रखते हुए डिजाइन और जारी की गई हैं।
प्रधानमंत्री ने कहा कि विभिन्न विभेदकारी विशेषताओं के साथ नए सिक्के दृष्टि बाधित लोगों के लिए सहायक होंगे।
सिक्कों की नई श्रृंखलाएं दृष्टि बाधित लोगों का अभिनंदन करेगी और उनमें विश्वास की भावना भरेंगी।
प्रधानमंत्री ने दिव्यांग समुदाय के कल्याण के लिए केन्द्र सरकार द्वारा उठाए गए विभिन्न कदमों की चर्चा की।
उन्होंने कहा कि प्रत्येक पहल को दिव्यांग अनुकूल बनाने के लिए केन्द्र सरकार संवेदनशील है।
प्रधानमंत्री ने सिक्कों की डिजाइनिंग के लिए राष्ट्रीय डिजाइन संस्थान, सिक्योरिटी प्रिंटिंग एंड मिंटिंग कॉरपोरेशन ऑफ इंडिया लिमिटेड तथा वित्त मंत्रालय को नये सिक्के लाने के लिए धन्यवाद दिया।
प्रधानमंत्री से बातचीत के दौरान बच्चों ने सिक्कों की नई श्रृंखला जारी करने के लिए प्रधानमंत्री को धन्यवाद दिया।
बच्चों ने कहा कि इन सिक्कों से उनके दैनिक कामकाज में काफी मदद मिलेगी।
नई श्रृंखलाओं के सिक्कों में कई नई विशेषताएं शामिल की गई हैं, ताकि दृष्टि बाधित लोगों के उपयोग के लिए आसान हो।
सिक्कों के आकार और भार कम से अधिक मूल्य के सिक्कों के अनुसार हैं।
बीस रुपये मूल्य का नया सिक्का 12 दिशाओं का होगा और इसमें किसी तरह का नुकीला कटाव नहीं होगा।
शेष मूल्य के सिक्के गोल आकार के होंगे।
इस अवसर पर केन्द्रीय वित्त मंत्री श्री अरुण जेटली और वित्त राज्य मंत्री श्री पोन राधाकृष्णन उपस्थित थे।
