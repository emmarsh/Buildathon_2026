प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने देश में छह नये भारतीय प्रबंध संस्‍थानों (आईआईएम) की स्‍थापना की आज मंजूरी दे दी।
नये आईआईएम विशाखापतनम (आन्‍ध्र प्रदेश), बोध गया (बिहार), सिरमौर (हिमाचल प्रदेश), नागपुर (महाराष्‍ट्र), सम्‍बलपुर (ओडिशा) और अमृतसर (पंजाब) में स्‍थापित किए जाएंगे।
ये आईआईएम निर्दिष्‍ट अस्‍थायी कैम्‍पस से काम करना शुरू कर देंगे और अपने कैम्‍पस का निर्माण होने के बाद अपने स्‍थायी स्‍थान में चले जाएंगे।
समझा जाता है कि ये छह नये आईआईएम अपना पहला शैक्षणिक सत्र 2015-16 से शुरू कर देंगे।
प्रत्‍येक संस्‍थान पोस्‍ट ग्रेजुएट प्रोग्राम (पीजीपी) में 140 छात्रों को लेगा।
उम्‍मीद है कि इन छात्रों की संख्‍या सात वर्ष में प्रत्‍येक वर्ष बढ़कर 560 तक पहुंच जाएगी।
प्रबंधन में पीजीपी इन संस्‍थानों का प्रमुख कार्यक्रम है।
पीजीपी में दाखिला कैट के जरिये होगा जो आईआईएम कराता है।
वित्‍त मंत्री ने जुलाई 2014 में अपने बजट भाषण में बिहार, हिमाचल प्रदेश, महाराष्‍ट्र, ओडिशा और पंजाब में पांच नये आईआईएम स्‍थापित करने की घोषणा की थी।
आन्‍ध्र प्रदेश और तेलंगाना के पुनर्गठन के बाद आन्‍ध्र प्रदेश में आईआईएम की स्‍थापना करना अनिवार्य हो गया था।
