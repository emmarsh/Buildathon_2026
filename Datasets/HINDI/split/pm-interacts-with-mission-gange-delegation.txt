गंगा नदी की साफ-सफाई को लेकर जागरुकता फैलाने के लिए मिशन गंगे अभियान पर निकले 40 सदस्यीय दल ने आज नई दिल्ली में प्रधानमंत्री श्री नरेन्द्र मोदी से भेंट की।
दुनिया की सबसे ऊंची पर्वत चोटी माउंट एवरेस्ट को फतह करने वाली पहली भारतीय महिला बछेंद्री पाल के नेतृत्व वाले इस अभियान दल में माउंट एवरेस्ट पर सफल चढ़ाई करने वाले 8 पर्वतारोही भी शामिल हैं।
प्रधानमंत्री ने अभियान दल के सदस्यों से बातचीत में उनके द्वारा की जा रही पहल की सराहना की और गंगा नदी की सफाई के महत्व को रेखांकित किया।
उन्होंने दल के सदस्यों से अनुरोध किया कि वे जिन शहरों से होकर गुजरे वहां अपने जागरुकता अभियान के दौरान विशेष रूप से स्कूली बच्चों से जरूर मिलें।
भारत सरकार के नमामि गंगे मिशन से प्रेरित इस अभियान को मिशन गंगे का नाम दिया गया है।
एक महीने तक चलने वाले इस अभियान में हरिद्वार से पटना तक की दूरी रिवर राफ्टिंग के जरिए तय की जाएगी।
इस दौरान अभियान दल बिजनौर, नारौरा, फरुर्खाबाद, कानपुर, इलाहाबाद, वाराणसी और बक्सर में रूकेगा।
इन सभी स्थानों पर अभियान दल लोगों को गंगा की सफाई के प्रति जागरूक करेगा और स्वच्छता गतिविधियां चलाएगा।
