दस प्रतिष्ठित भारतीय मूल के अमेरीकियों के समूह ने शनिवार को प्रधानमंत्री, श्री नरेंद्र मोदी से मुलाकात की।
प्रधानमंत्री ने उनसे भारत के विकास के बारे में अपने विचार साझा करने का अनुरोध किया।
भारतीय मूल के अमरीकियों ने कहा कि निर्णय लेने में स्‍पष्‍टता, कारोबार में सुगमता, कौशल विकास और विश्‍वविद्यालय-उद्योग के बीच सशक्‍त संपर्क कुछ ऐसे महत्‍वपूर्ण क्षेत्र हैं, जिन पर ध्‍यान देने की जरूरत है।
उन्‍होंने डिजिटल इंडिया और स्‍वच्‍छ भारत अभियान जैसी पहलों की सराहना की।
बातचीत के दौरान प्रधानमंत्री ने अपनी सरकार द्वारा हाल में की गई पहलों का उल्‍लेख किया।
उन्‍होंने ‘मेक इन इंडिया’ पहल के बारे में चर्चा करते हुए कहा कि इसमें कारोबार की सुगमता पर जोर दिया जाएगा।
उन्‍होंने कहा कि निवेशकों को सुरक्षा की भावना और अर्थव्‍यवस्‍था में भरोसे की जरूरत है।
उन्‍होंने रक्षा और रेलवे में प्रत्‍यक्ष विदेशी निवेश (एफडीआई) की सीमा बढ़ाने का उल्‍लेख किया और कहा कि निवेशकों को यह अवश्‍य समझना होगा कि एफडीआई का आशय ‘फर्स्‍ट डेवलप इंडिया’ है।
प्रधानमंत्री ने डिजिटल इंडिया और कौशल भारत पहलों का भी उल्‍लेख किया।
समूह के सदस्‍यों ने भविष्‍य में भी प्रधानमंत्री के साथ विचार-विमर्श की इच्‍छा व्‍यक्‍त की।
प्रधानमंत्री ने उनसे माईगोव प्‍लेटफॉर्म- mygov.in पर अपने विचार साझा करने का अनुरोध किया।
