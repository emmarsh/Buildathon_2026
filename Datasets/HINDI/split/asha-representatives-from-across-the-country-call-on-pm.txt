देश भर से आईं लगभग 90 ‘आशा’ प्रतिनिधियों के एक समूह ने आज प्रधानमंत्री श्री नरेन्‍द्र मोदी से भेंट कर हाल ही में प्रोत्साहनों एवं बीमा कवर में वृद्धि की घोषणा किए जाने पर अपनी खुशी व्यक्त करते हुए उनका धन्यवाद किया।
प्रधानमंत्री ने वीडियो कांफ्रेंस के माध्यम से पूरे देश में आशा और आंगनवाड़ी कार्यकर्ताओं के साथ हुए अपने हालिया संवाद को स्‍मरण किया।
उन्होंने उस दिन आशा प्रतिनिधियों द्वारा साझा किए गए अनुभवों और व्यक्तिगत वृत्तांत की सराहना की।
उन्‍होंने कहा कि ये अनुभव निश्चित रूप से अनगिनत लोगों के लिए प्रेरणादायक साबित होंगे।
आज, आशा कार्यकर्ताओं ने अपने कुछ और अनुभवों एवं व्यक्तिगत वृत्तांत को साझा करते हुए बताया कि किस तरह से उन्‍होंने बिल्‍कुल सही समय पर उचित कदम उठाकर गरीब माताओं और उनके बच्चों की बहुमूल्‍य जिंदगी बचाने में महत्वपूर्ण भूमिका निभाई थी।
प्रधानमंत्री ने आशा कार्यकर्ताओं के अदभुत कौशल एवं समर्पण की भूरि-भूरि प्रशंसा की और इसके साथ ही उन्‍होंने स्‍मरण किया कि यहां तक कि बिल एवं मेलिंडा गेट्स ने भी कालाजार जैसी जानलेवा बीमारियों के उन्मूलन की दिशा में आशा कार्यकर्ताओं के प्रयासों की काफी सराहना की है।
प्रधानमंत्री ने अपने-अपने गांवों में लोगों का जीवन स्‍तर बेहतर करने के लिए अन्य सरकारी एजेंसियों के साथ मिलकर काम करने में अपनी ऊर्जा समर्पित करने के लिए उन्‍हें प्रोत्साहित किया।
उन्होंने विस्‍तार से यह भी बताया कि किस तरह से समस्‍त सरकारी योजनाओं और पहलों का उद्देश्‍य गरीबी से लड़ने की खातिर गरीबों को सशक्त बनाना है।
केंद्रीय स्वास्थ्य एवं परिवार कल्याण मंत्री श्री जे. पी. नड्डा भी इस अवसर पर उपस्थित थे।
