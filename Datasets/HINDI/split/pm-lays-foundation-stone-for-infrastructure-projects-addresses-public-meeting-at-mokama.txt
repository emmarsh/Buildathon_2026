प्रधानमंत्री श्री नरेन्‍द्र मोदी ने आज बिहार के मोकामा में नमामि गंगे कार्यक्रम के तहत चार सीवरेज परियोजनाओं और चार राष्‍ट्रीय राजमार्ग परियोजनाओं के लिए आधारशिला रखी।
इन परियोजनाओं का कुल परिव्‍यय 3,700 करोड़ रुपये से अधिक है।
एक विशाल जनसभा को संबोधित करते हुए प्रधानमंत्री ने कहा कि महान कवि रामधारी सिंह दिनकर जी के साथ करीबी से जुड़ी धरती पर आकर उन्‍हें खुशी हो रही है।
उन्होंने सभी को आश्‍वस्‍त किया कि केंद्र सरकार और राज्य सरकार बिहार के विकास के लिए हरसंभव प्रयास करेगी।
प्रधानमंत्री ने कहा कि सरकार लोगों की आकांक्षाओं को पूरा करने के लिए अथक प्रयास कर रही है।
उन्होंने कहा कि जिन परियोजनाओं की आधारशिला आज रखी जा रही है उनसे बिहार के विकास को गति मिलेगी।
उन्‍होंने कहा कि सरकार सड़क निर्माण की रफ्तार बढ़ाने पर ध्‍यान केंद्रित कर रही है।
उन्‍होंने कहा कि नमामि गंगे से संबंधित परियोजनाएं गंगा नदी को बचाने में मदद करेंगी।
हाल में शुरू किए गए अंत्‍योदय एक्‍सप्रेस का उल्‍लेख करते हुए उन्‍होंने कहा कि इनसे बिहार, पूर्वी भारत और देश के अन्‍य भागों के बीच कनेक्टिविटी में सुधार होगा।
अच्‍छी कनेक्टिविटी से बेहतर विकास होने पर जोर देते हुए प्रधानमंत्री ने कहा कि सड़क, रेलवे और जलमार्ग पर जोर दिया जा रहा है।
जिन चार राष्‍ट्रीय राजमार्ग परियोजनाओं के लिए आधारशिला रखी गई है उनमें शामिल हैं:
– राष्ट्रीय राजमार्ग 31 के अंटा-सिमरिया खंड को 4 लेन बनाना और 6 लेन वाला गंगा सेतु का निर्माण
– राष्ट्रीय राजमार्ग 31 के बख्तियारपुर-मोकामा खंड को 4 लेन बनाना
– राष्ट्रीय राजमार्ग 107 के महेशखूंट-सहरसा-पूर्णिया खंड पर 2-लेन का निर्माण
– एनएच 82 के बिहारशरीफ-बरबिघा-मोकामा खंड पर 2-लेन का निर्माण
चार सीवरेज परियोजनाओं में बेऊर में सीवेज ट्रीटमेंट प्लांट, बेऊर में सीवर नेटवर्क के साथ सिवरेज प्रणाली, करमालीचक में सीवेज ट्रीटमेंट प्लांट और सैदपुर में एसटीपी एवं सीवर नेटवर्क शामिल हैं।
इन परियोजनाओं से कुल मिलाकर 120 एमएलडी नई एसटीपी क्षमता सृजित होगी और बेऊर के लिए मौजूदा 20 एमएलडी का उन्‍नयन होगा।
