प्रधानमंत्री: केंद्र सरकार मूल्य वर्धन और बुनियादी सुविधाओं के सृजन के जरिए कृषि अर्थव्यवस्था को बढ़ावा देने के लिए प्रतिबद्ध।
प्रधानमंत्री: केंद्र और राज्यों को भारत की प्रगति के लिए एक समूह के रूप में काम करना चाहिए।
भारत के संघीय ढांचे का अक्षरश: पालन किया जाएगा।
प्रधानमंत्री श्री नरेन्द्र मोदी ने आज कहा कि केंद्र सरकार ग्रामीण संपर्क, भंडारण और गोदामों सहित उचित बुनियादी ढांचे का निर्माण कर मूल्य वर्धन के जरिए कृषि अर्थव्यवस्था को बढ़ाने और किसानों को सशक्त बनाने के लिए प्रतिबद्ध है।
प्रधानमंत्री श्री नरेन्द्र मोदी कर्नाटक के टुमकुर में इंडिया फूड पार्क के उद्घाटन के बाद विशाल जनसभा को संबोधित कर रहे थे।
इस परियोजना के बारे में उन्होंने कहा कि इससे “अन्नम ब्रह्मा”- अन्न भगवान है, का सपना साकार होगा।
उन्होंने कहा कि वह किसान जो सभी को अन्न उपलब्ध कराता है उसे भी अपने उत्पादन के बदले अच्छी आय मिले, यह सुनिश्चित करने के लिए सरकार प्रतिबद्ध है।
(किसान हमारा पेट भी भरे।
किसान की जेब भी भरे)
प्रधानमंत्री ने कहा कि कृषि और खाद्य उत्पादों में मूल्य वर्धन भारत के लिए नया नहीं है।
प्रधानमंत्री ने सत्तू, घी, जैगरी (गुड़), अचार जैसे कई उदाहरणों का उल्लेख करते हुए इस बात का भी जिक्र किया कि कैसे भारत और यूरोप के बीच के प्राचीन समुद्री व्यापार मार्ग को मसाला व्यापार मार्ग बताया गया था।
प्रधानमंत्री ने कहा कि भारत की प्रगति के लिए केंद्र और राज्य सरकारों को एक समूह के रूप में कार्य करने की आवश्यकता है।
उन्होंने कहा कि भारत तभी मजबूत और विकसित हो सकता है जब इसके राज्य मजबूत और विकसित होंगे।
प्रधानमंत्री ने कहा कि केंद्रीय योजनाओं के कार्यान्वयन के लिए केंद्र और राज्य सरकारों को मिलकर काम करना होगा।
श्री नरेन्द्र मोदी ने कहा कि वह भारत के संघीय ढांचे का अक्षरश: पालन करेंगे।
इंडिया फूड पार्क के बारे में उन्होंने कहा कि यह परियोजना केन्द्र, राज्य और निजी क्षेत्र की भागीदारी का मिश्रण है।
उन्होंने यह भी कहा कि सरकार सार्वजनिक-निजी भागीदारी के माध्यम से कृषि और खाद्य प्रसंस्करण क्षेत्र के लिए आवश्यक बुनियादी सुविधाओं को बढ़ावा देगी।
इस अवसर पर कर्नाटक के राज्यपाल श्री वजूभाई रुदाभाई वाला, कर्नाटक के मुख्यमंत्री श्री सिद्धारमैया और केंद्रीय मंत्री श्री अनंत कुमार एवं श्री सदानंद गौड़ा के साथ-साथ सुश्री हरसिमरत कौर बादल भी उपस्थित थीं।
