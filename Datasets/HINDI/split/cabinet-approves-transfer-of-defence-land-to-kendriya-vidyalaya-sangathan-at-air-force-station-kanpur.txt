प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने एअर फोर्स स्टेशन कानपुर (एएफएस कानपुर) में स्कूल भवन के निर्माण के लिए 6.5628 एकड़ रक्षा भूमि केन्द्रीय विद्यालय संगठन (केवीएस) को पट्टे पर हस्‍तांतरित करने को मंजूरी दी है।
स्‍कूल भवन एवं अन्‍य संबंधित बुनियादी ढांचे के निर्माण के लिए मंत्रिमंडल ने 16.06.2011 के अपने पूर्व फैसले में आंशिक संशोधन किया है जिसके तहत एएफएस कानपुर में केवीएस को 8.90 एकड़ रक्षा भूमि हस्‍तांतरित करने की मंजूरी दी गई थी।
रक्षा भूमि का हस्‍तांतरण इस संदर्भ में सरकारी की मौजूदा नीति के तहत सालाना 1 रुपये के मामूली किराये के साथ पट्टे पर किया जा रहा है।
स्‍कूल के लिए बुनियादी ढांचे का निर्माण केवीएस द्वारा खुद उनकी रकम से और उनके मानदंडों के अनुसार किया जाएगा।
एएफएस कानपुर में केन्द्रीय विद्यालय का संचालन 1985 से ही एक अस्‍थायी छावनी जैसी जगह पर किया जा रहा है जो स्‍कूल के लिए निर्धारित विनिर्देशों के अनुरूप आवश्‍यकताओं को पूरा नहीं करती है।
छात्रों की बढ़ी हुई संख्‍या और जरूरी सुविधाओं के लिए मौजूदा जगह अपर्याप्‍त हो गई है।
भूमि के हस्‍तांतरण से केवीएस खुद अपने छात्रों और अध्‍यापकों दोनों के लिए आवश्‍यक सुविधाओं के साथ स्‍कूल भवन का निर्माण करने में समर्थ होगा।
केवीएस को भूमि हस्‍तांतरित करने से संबंधित सभी औपचारिकताएं दो महीने की के भीतर पूरी कर ली जाएंगी।
उसके बाद केवीएस पट्टे वाली भूमि पर खुद के विनिर्देशों के अनुसार और खुद अपनी लागत पर स्‍कूल भवन का निर्माण कार्य शुरू कर सकेगा।
