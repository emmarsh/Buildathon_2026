राष्ट्रपति श्री राम नाथ कोविंद ने आज राष्ट्रपति भवन में आयोजित एक समारोह में वर्ष 2015, 2016, 2017 तथा 2018 के लिए गांधी शांति पुरस्कार प्रदान किए।
इस समारोह में प्रधानमंत्री श्री नरेन्द्र मोदी शामिल हुए।
इस अवसर पर प्रधानमंत्री ने प्रतिष्ठित गांधी शांति पुरस्कार पाने वालों को बधाई दी।
उन्होंने कहा कि यह पुरस्कार उस समय दिया जा रहा है, जब देश महात्मा गांधी की 150वीं जयंती मना रहा है।
प्रधानमंत्री ने प्रसन्नता व्यक्त की कि महात्मा गांधी के प्रिय भजन वैष्णव जन को पूरी दुनिया के 150 देशों के कलाकारों द्वारा गाया गया।
उन्होंने कहा कि यह इस बात का संकेत है कि आज भी विश्व महात्मा गांधी के आदर्शों की प्रासंगिकता को स्वीकार करता है।
प्रधानमंत्री ने स्वच्छता के प्रति महात्मा गांधी के संकल्प की चर्चा की।
प्रधानमंत्री ने कहा कि स्वतंत्रता संग्राम महात्मा गांधी के प्रयासों के कारण जन-आंदोलन बना।
उन्होंने कहा कि महात्मा गांधी ने जन-भागीदारी और जन-आंदोलन की धाराओं का विलय कर दिया था।
प्रधानमंत्री ने कहा कि महात्मा गांधी ने देश के प्रत्येक व्यक्ति में भारत के स्वतंत्रता संग्राम में योगदान की भावना भर दी थी।
