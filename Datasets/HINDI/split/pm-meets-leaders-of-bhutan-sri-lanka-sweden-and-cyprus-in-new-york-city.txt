प्रधानमंत्री श्री नरेन्द्र मोदी ने 25 सितंबर 2015 को न्यूयॉर्क शहर में भूटान के प्रधानमंत्री श्री शेरिंग तोबगे से मुलाकात की।
श्री तोबगे ने संयुक्त राष्ट्र शिखर सम्मेलन में पोस्‍ट-2015 विकास एजेंडा अपनाने के लिए श्री मोदी के बयान को “दूरदर्शी” बताते हुए प्रधानमंत्री को बधाई दी।
प्रधानमंत्री ने भूटान में पनबिजली परियोजनाओं में हो रही प्रगति की सराहना की।
श्री तोबगे ने संयुक्त राष्ट्र सुरक्षा परिषद में भारत की स्थायी सदस्यता के लिए भूटान के समर्थन को दोहराया।
प्रधानमंत्री ने श्रीलंका के राष्ट्रपति श्री मैत्रीपाला सिरिसेना से मुलाकात की।
उन्‍होंने इस वर्ष श्रीलंका में सफलतापूर्वक आयोजित किए गए दो चुनावों के लिए श्रीलंका के राष्‍ट्रपति को बधाई देते हुए कहा कि यह आपके देश में लोकतंत्र की परंपराओं की गहरी जड़ों को दर्शाता है।
मुलाकात के दौरान मेल-मिलाप प्रक्रिया और श्रीलंका में विभिन्न परियोजनाओं में भारतीय निवेश के बारे में भी विचार-विमर्श किया गया।
प्रधानमंत्री स्वीडन के प्रधानमंत्री श्री स्टीफन लोफवेन से भी मुलाकात की।
राष्ट्रपति श्री प्रणब मुखर्जी की अभी हाल में हुई स्‍वीडन की महत्‍वपूर्ण और उपयोगी यात्रा के बारे में संतोष व्यक्त किया गया।
भारत ने स्‍वीडन को मेक इन इंडिया सहित विभिन्न पहलों में भाग लेने के लिए आमंत्रित किया।
प्रधानमंत्री ने साइप्रस के राष्ट्रपति श्री निकोस एनस्‍टेसिएडेस से मुलाकात की।
प्रधानमंत्री ने साइप्रस के साथ लंबे समय से चल रहे मैत्रीपूर्ण संबंधों का उल्लेख करते हुए कहा कि यद्यपि दोनों देश प्राकृतिक रूप से एक-दूसरे से दूर हैं लेकिन वे भावनात्‍मक रूप से एक-दूसरे के बहुत नजदीक हैं।
साइप्रस के राष्ट्रपति ने भारत को साइप्रस का एक सबसे मजबूत दोस्त बताया।
