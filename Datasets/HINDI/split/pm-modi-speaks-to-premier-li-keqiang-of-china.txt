प्रधान मंत्री नरेन्द्र मोदी ने आज दोपहर स्टेट काउंसिल ऑफ द पीपुल्स रिपब्लिक ऑफ चाइना के प्रधान मंत्री महामहिम ली खछियांग की पहल पर उनसे टेलीफोन पर बातचीत की।
प्रधान मंत्री ली ने हाल में हुए आम चुनावों में जीत के लिए प्रधान मंत्री मोदी को बधाई दी और दोनों देशों के बीच रिश्तों को और आगे बढ़ाने के लिए भारत की नई सरकार के साथ सुदृढ़ भागीदारी करने की चीन सरकार की इच्छा से अवगत कराया।
प्रधान मंत्री मोदी ने बधाई संदेश के लिए प्रधान मंत्री ली का धन्यवाद किया।
इस बात का उल्लेख करते हुए कि भारत की विदेश नीति में चीन को हमेशा प्राथमिकता दी गई है, उन्होंने चीन के साथ अपनी रणनीतिक तथा सहयोगपूर्ण भागीदारी की क्षमताओं का पूरा उपयोग करने के अपनी सरकार के संकल्प पर जोर दिया।
इसके साथ ही उन्होंने दोनों देशों के बीच द्विपक्षीय संबंधों से जुड़े किन्हीं भी बकाया मसलों के हल के लिए चीन के नेतृत्व के साथ मिलकर काम करने की इच्छा भी व्यक्त की।
उन्होंने कहा कि इसकी शुरुआत वे अपने विकास लक्ष्यों के रणनीतिक दृष्टिकोण तथा अपने लोगों के दीर्घकालिक लाभ को ध्यान में रखकर करना चाहते हैं।
उन्होंने दोनों देशों के बीच वृहत् आर्थिक सहयोग का स्वागत किया।
दोनों नेता इस बात पर सहमत हुए कि दोनों देशों के बीच उच्च-स्तरीय चर्चा और बातचीत जारी रहनी चाहिए।
प्रधान मंत्री नरेन्द्र मोदी ने प्रधान मंत्री ली के माध्यम से राष्ट्रपति शि जिनफिंग को वर्ष के अंदर भारत आने का न्योता दिया।
ली ऐसे पहले विदेशी शासनाध्यक्ष हैं जिनके साथ प्रधान मंत्री नरेन्द्र मोदी ने भारत के प्रधान मंत्री के रूप में शपथ ग्रहण करने के बाद सबसे पहले टेलीफोन पर बातचीत की।
