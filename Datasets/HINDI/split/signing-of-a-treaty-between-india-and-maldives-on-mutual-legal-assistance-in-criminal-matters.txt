प्रधानमंत्री श्री नरेन्द्र मोदी की अध्यक्षता में केन्द्रीय मंत्रिमंडल ने आज भारत और मालदीव के बीच आपराधिक मामलों में आपसी कानूनी सहयोग संधि पर हस्ताक्षर को मंजूरी दे दी है।
इस संधि का उद्देश्य आपराधिक मामलों में सहयोग और आपसी कानूनी मदद के जरिए दोनों देशों में अपराध की प्रभावी जांच और अभियोजन को बढ़ावा देना है।
प्रस्तावित संधि से अंतरदेशीय और आतंकवाद से जुड़े अपराधों के संदर्भ में अपराध की जांच और अभियोजन में मालदीव के साथ द्विपक्षीय सहयोग के लिए विस्तृत कानूनी खाका उपलब्ध कराया जाएगा।
इसके साथ ही इस संधि से अपराध और आतंकवादी गतिविधियों के लिए उपयोग होने वाली राशि पर नज़र, उसपर नियंत्रण और रोक लगायी जा सकेगी।
