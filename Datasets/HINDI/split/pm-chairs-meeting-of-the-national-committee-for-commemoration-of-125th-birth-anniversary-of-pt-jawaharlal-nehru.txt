प्रधानमंत्री ने कहा, ‘समारोहों का आयोजन इस तरह से किया जाए कि आम आदमी भी उसका हिस्‍सा बन सके’
प्रधानमंत्री श्री नरेन्‍द्र मोदी ने आज पंडित जवाहरलाल नेहरू की 125वीं जयंती मनाने के लिए गठित राष्‍ट्रीय समिति की बैठक की अध्‍यक्षता की।
प्रधानमंत्री ने उम्‍मीद जताई कि इस संबंध में तमाम कार्यक्रम कुछ इस तरह से तय किए जाएंगे कि आम आदमी भी खुद को इन समारोहों का हिस्‍सा मान सकेगा।
प्रधानमंत्री ने कहा कि इस अवसर का उपयोग निश्चित तौर पर युवा पीढ़ी के बीच ‘चाचा नेहरू’ के बारे में जागरूकता बढ़ाने और उनके जीवन तथा कार्यों से प्रेरणा लेने के लिए किया जाना चाहिए।
उन्‍होंने समिति के सदस्‍यों से विभिन्‍न कार्यक्रमों का स्‍पष्‍ट खाका तैयार करने के लिए कहा।
प्रधानमंत्री ने देश भर में फैले स्‍कूलों में 14 नवंबर से 19 नवंबर के बीच आयोजित किए जाने वाले प्रस्‍तावित ‘बाल स्‍वच्‍छता मिशन’ और श्री नेहरू की 125वीं जयंती को ‘बाल स्‍वच्‍छता वर्ष’ के रूप में मनाने के प्रस्‍ताव पर प्रकाश डाला।
उन्‍होंने कहा कि इन समारोहों का एक मुख्‍य उद्देश्‍य ‘बच्‍चों में वैज्ञानिक मनोवृत्ति को बढ़ावा देना’ होगा।
प्रधानमंत्री ने इनके साथ-साथ अन्‍य संबंधित विषयों पर सुझाव आमंत्रित किए।
विभिन्‍न सदस्‍यों ने प्रधानमंत्री द्वारा जिक्र किए गए उद्देश्‍यों का स्‍वागत करते हुए उसकी सराहना की।
उन्‍होंने तरह-तरह के विचार व्‍यक्‍त किए और एजेंडे पर रचनात्‍मक सुझाव दिए।
प्रधानमंत्री ने कहा कि श्री राजनाथ सिंह की अध्‍यक्षता वाली कार्यकारी समिति इन सुझावों पर गौर करेगी।
कार्यकारी समिति पूरे वर्ष के लिए कार्य योजना तैयार करेगी।
इन समारोहों के एक हिस्‍से के तहत पंडित नेहरू पर स्‍मारक सिक्‍के भी जारी किए जाएंगे।
केंद्रीय मंत्रियों श्री राजनाथ सिंह, श्री अरुण जेटली, श्रीमती स्‍मृति इरानी, श्री श्रीपद नाइक और श्री प्रकाश जावडेकर ने भी इस बैठक में शिरकत की।
