प्रधानमंत्री श्री नरेन्द्र मोदी पुलिस महानिदेशकों के तीन दिवसीय सम्मेलन के लिए आज कच्छ के रण स्थित ‘टेंट सिटी’ धोरदो पहुंचे।
इस सम्मेलन का दूसरी बार दिल्ली के बाहर आयोजन हो रहा है।
पिछले साल यह सम्मेलन गुवाहाटी में आयोजित किया गया था।
प्रधानमंत्री ने सम्मेलन के उद्घाटन सत्र में शिरकत की, जिसे गृह मंत्री श्री राजनाथ सिंह ने संबोधित किया।
प्रधानमंत्री ने एक वेबसाइट ‘इंडियन पुलिस इन सर्विस ऑफ द नेशन’ लॉंन्च की।
प्रधानमंत्री इसके बाद गृह मंत्री और अन्य प्रतिनिधियों के साथ व्हाइट रण के लिए रवाना हो गए जो टेंट सिटी से कुछ दूरी पर स्थित है।
उन्होंने बीएसएफ द्वारा आयोजित किया गया ‘ऊंट शो प्रदर्शन’ देखा।
उन्होंने व्हाइट रण में सूर्यास्त देखा और इसके बाद एक सांस्कृतिक कार्यक्रम का आनंद उठाया।
गृह मंत्री श्री राजनाथ सिंह, गृह राज्य मंत्री श्री किरण रिजीजू और श्री हरिभाई पार्थीभाई चौधरी भी इस अवसर पर उपस्थित थे।
