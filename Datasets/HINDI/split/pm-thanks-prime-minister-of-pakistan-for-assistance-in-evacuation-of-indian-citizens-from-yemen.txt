प्रधानमंत्री श्री नरेन्‍द्र मोदी ने यमन से भारतीय नागरिकों को सुरक्षित निकालने के लिए पाकिस्‍तान द्वारा दी गई सहायता के लिए वहां के प्रधानमंत्री श्री नवाज शरीफ को धन्‍यवाद दिया है।
प्रधानमंत्री ने कहा, “मैं अपने 11 नागरिकों का स्‍वागत करता हूं जो पाकिस्‍तान की सहायता से यमन से लौटे हैं।
आपके द्वारा दिखाई गई मानवीयता के लिए प्रधानमंत्री नवाज शरीफ को धन्‍यवाद।”
मानवता की सेवा कोई सरहद नहीं जानती, हमें खुशी है कि हमने यमन से लोगों को सुरक्षित निकालने में अनेक देशों की सहायता की।
प्रधानमंत्री ने कहा कि भारत ने जिन देशों की सहायता की उनमें हमारे पड़ोसी बंगलादेश, मालदीव, म्‍यामार, नेपाल, पाकिस्‍तान और श्रीलंका शामिल हैं।
