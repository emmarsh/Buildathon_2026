प्रधानमंत्री श्री नरेन्‍द्र मोदी कल 31 अक्‍टूबर, 2018 को गुजरात के केवड़ि‍या में विश्‍व की सबसे ऊंची प्रतिमा ‘स्‍टैच्‍यू ऑफ यूनिटी’ को राष्‍ट्र को समर्पित करेंगे।
सरदार वल्‍लभभाई पटेल की 182 मीटर ऊंची प्रतिमा उनकी जयंती पर गुजरात के नर्मदा जिले स्थित केव‍ड़ि‍या में राष्‍ट्र को समर्पित की जाएगी।
इस अवसर पर आयोजित समारोह के दौरान प्रधानमंत्री और अन्‍य गणमान्‍य व्‍यक्ति ‘स्‍टैच्‍यू ऑफ यूनिटी’ को राष्‍ट्र को समर्पित करने के मद्देनजर मिट्टी एवं नर्मदा के जल को एक कलश में डालेंगे।
प्रधानमंत्री इस अवसर पर उपस्थित जन समूह को संबोधित करेंगे।
प्रधानमंत्री इसके बाद ‘वाल ऑफ यूनिटी’ पर पहुंचेंगे और इसका उदघाटन करेंगे।
प्रधानमंत्री ‘स्‍टैच्‍यू ऑफ यूनिटी’ के सामने प्रार्थना करेंगे।
वह संग्रहालय एवं प्रदर्शनी के साथ-साथ दर्शक दीर्घा का भी अवलोकन करेंगे।
153 मीटर ऊंची इस दर्शक दीर्घा में एक समय में अधिकतम 200 आगंतुक उपस्थित हो सकते हैं।
यहां से सरदार सरोवर बांध, इसके जलाशय और सतपुड़ा एवं विंध्य पर्वत श्रृंखलाओं का मनोरम दृश्‍य नजर आता है।
इस प्रतिमा को राष्‍ट्र को समर्पित करने के अवसर पर आयोजित समारोह के दौरान भारतीय वायु सेना के विमान फ्लाईपास्ट करेंगे।
इसके साथ ही विभिन्‍न सांस्‍कृतिक दल इस अवसर पर अपनी-अपनी अद्भुत कलाओं का प्रदर्शन भी करेंगे।
