मातृ, नवजात और बाल स्वास्थ्य के साझेदारी का एक प्रतिनिधिमंडल (पीएमएनसीएच), पीएमएनसीएच पार्टनर्स फोरम के तीनों चैंपियनों-केंद्रीय स्वास्थ्य एवं परिवार कल्याण मंत्री श्री जे.पी.
नड्डा, चिली के पूर्व राष्ट्रपति और पीएमएनसीएच के होने वाले बोर्ड अध्यक्ष डॉ मिशेल बाचलेट तथा प्रसिद्ध कलाकार और यूनिसेफ की गुडविल एंबेसडर (सदभावना राजदूत) सुश्री प्रियंका चोपड़ा तथा श्री ए.के.
चौबे राज्यमंत्री (स्वास्थ्य एवं परिवार कल्याण) और सुश्री प्रीति सूडान, सचिव (एचएफडब्ल्यू- स्वास्थ्य एवं परिवार कल्याण) ने आज प्रधानमंत्री श्री नरेन्द्र मोदी से मुलाकात कर उन्हें 12-13 दिसंबर, 2018 को नई दिल्ली में आयोजित हो रहे आगामी पार्टनर्स फोरम 2018 के लिए आमंत्रित किया।
इस फोरम की बैठक में विभिन्न देशों के प्रमुख और स्वास्थ्य मंत्रियों के साथ 1200 प्रतिनिधि भी भाग लेंगे।
पीएमएनसीएच 92 देशों और 1000 से अधिक संगठनों की एक वैश्विक भागीदारी है।
प्रधानमंत्री ने शालीनतापूर्वक पीएमएनसीएच फोरम के संरक्षक होने पर सहमति व्यक्त की और फोरम का लोगो भी तहे दिल से स्वीकार किया।
पीएमएनसीएच के होने वाले बोर्ड अध्यक्ष डॉ मिशेल बाचलेट ने इस साझेदारी की जरूरत की व्याख्या की और महिलाओं के सशक्तिकरण, बच्चों और युवाओं को आगे बढ़ाने के लिए प्रधानमंत्री से सुझाव की भी गुजारिश की।
प्रधानमंत्री ने अपने निजी अनुभव साझा करते हुए कहा कि जिस तरह गुजरात में निजी क्षेत्रों और संगठित समुदायों के बीच साझेदारी के जरिए गांवों में गरीब और गर्भवती महिलाओं के लिए भोजन की व्यवस्था हमने की ताकि उनके पोषण की जरूरतों को पूरा किया जा सके।
उन्होंने प्रभावी संचार रणनीति पर जोर दिया।
साथ ही उन्होंने यह भी जोर देकर कहा कि ‘भागीदारी ही साझेदारी है’।
प्रधानमंत्री ने यह भी सुझाव दिया कि हमें विश्व भर के लोगों खासकर युवाओं को प्रमुख मुद्दों जैसे पोषण, शादी की उम्र, प्रसवपूर्व और प्रसवबाद के देखभाल तथा महिलाओं, बच्चों और नवजात बच्चों के कार्यक्रमों के प्रभावी कार्यान्वयन और संचार के लिए उनसे विचार लेना चाहिए।
उन्होंने सुझाव दिया कि हम इन विषयों पर एक ऑनलाइन क्विज़ प्रतियोगिता आयोजित कर सकते हैं और दिसंबर 2018 में आगामी पार्टनर्स फोरम की बैठक में इसके विजेताओं को पुरस्कृत भी कर सकते हैं।
