प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने प्रतिभूति अपीलीय पंचाट (एसएटी), मुंबई में तकनीकी सदस्‍य का पद सृजित करने की मंजूरी दे दी है।
यह पद भारत सरकार के सचिव स्‍तर का होगा।
पद के लिए वेतनमान 2,25,000 रूपए (निर्धारित) अथवा सातवें वेतन आयोग के पे-मैट्रिक्स के लेवल 17 के अनुसार होगा।
लाभ:
तकनीकी सदस्‍य का पद सृजित होने से एसएटी में एक अतिरि‍क्‍त पीठ का गठन किया जा सकेगा।
इससे भारतीय प्रतिभूति विनिमय बोर्ड, भारतीय बीमा नियामक विकास प्राधिकरण (इरडा) तथा पेंशन निधि विनियामक और विकास प्राधिकरण (पीएफआरडीए) की ओर से एसएटी के समक्ष बड़ी संख्‍या में आने वाली अपीलों का त्‍वरित निबटान संभव हो सकेगा।
इसका फायदा पेंशन भोगियों, निवेशकों और आम लोगों को मिलेगा।
देश में प्रतिभूति बाजार और बीमा क्षेत्र का तेज विकास हो रहा है।
प्रतिभूति बाजार में बड़ी संख्‍या में खरीद और बिकवाली (ट्रेडिंग) होने तथा बीमा क्षेत्र में निवेशकों की संख्‍या बढ़ने से इनसे संबधित शिकायतों की संख्‍या भी बढ़ने की संभावना है।
ऐसे में इन शिकायतों के त्‍वरित निबटान के लिए एक सक्षम प्रणाली की आवश्‍यकता है।
ऐसा होने से पेशंन, बीमा और प्रतिभूति बाजार से जुड़ी आम लोगों की शिकायतों को जल्‍दी निबटाया जा सकेगा।
