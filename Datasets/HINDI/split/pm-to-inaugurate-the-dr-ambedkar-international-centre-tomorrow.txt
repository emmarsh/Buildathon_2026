प्रधानमंत्री श्री नरेन्‍द्र मोदी कल दिल्‍ली के 15 जनपथ पर डॉ. अंबेडकर इंटरनेशनल सेंटर का उद्धाटन करेंगे।
वह डॉ. अंबेडकर इंटरनेशनल सेंटर फॉर सोसियो-इकनॉमिक ट्रांसफॉर्मेशन (डीएआईसीएसईटी) का भी उद्घाटन करेंगे।
प्रधानमंत्री ने कहा, ‘कल 11 बजे मैं दिल्‍ली के 15 जनपथ पर डॉ. अंबेडकर इंटरनेशनल सेंटर का उद्घाटन करूंगा।
यह आयोजन मेरे लिए कहीं अधिक खास है क्‍योंकि मुझे इस सेंटर के लिए आधारशिला रखने का अवसर मिला था।
हमारी राष्‍ट्रीय राजधानी के बीचो-बीच स्थित यह केंद्र डॉ. अंबेडकर के लिए एक उचित श्रद्धांजलि है।
डॉ अंबेडकर इंटरनेशनल सेंटर बौद्ध और वर्तमान वास्‍तुकला का मेल है।
इसमें सेमिनार के साथ-साथ सम्‍मेलन कक्ष भी मौजूद हैं।
इसमें तीन ऑडिटोरियम और एक समृद्ध डिजिटल रिपॉजिटरी यानि डिजिटल संग्रह के साथ विशाल पुस्‍तकालय है।
कल डॉ. अंबेडकर इंटरनेशनल सेंटर फॉर सोसियो-इकनॉमिक ट्रांसफॉर्मेशन (डीएआईसीएसईटी) का उद्घाटन किया जाएगा।
यह संस्‍था अहम मुद्दों पर चर्चा के साथ-साथ युवाओं के बीच अनुसंधान एवं मूल सोच को प्रोत्‍साहित करेगी।’
