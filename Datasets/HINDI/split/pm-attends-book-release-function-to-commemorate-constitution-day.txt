प्रधानमंत्री श्री नरेन्द्र मोदी ने आज संविधान दिवस के उपलक्ष्य में संसदीय सौध में एक पुस्तक विमोचन समारोह में भाग लिया।
इस अवसर पर दो पुस्तकों, “भारत के संविधान का एक अद्यतन (अपडेटेड) संस्करण” और “संविधान का निर्माण” का विमोचन किया गया।
इस अवसर पर बोलते हुए प्रधानमंत्री ने कहा कि 2015 से 26 नवंबर को संविधान दिवस के रूप में मनाया जा रहा है।
उन्होंने कहा कि हर पीढ़ी संविधान से अच्छी तरह परिचित होनी चाहिए और इसे समकालीन संदर्भ में याद किया जाना चाहिए।
प्रधानमंत्री ने कहा कि भारत में जब हम संविधान को याद करते हैं, हम बाबा साहेब अंबेडकर को याद करते हैं।
उन्होंने कहा कि हमें संविधान की भावना के साथ जुड़ा रहना चाहिए, और अधिकारों एवं कर्तव्यों के बीच एक संतुलन तलाशना चाहिए।
संविधान दिवस के महत्व का जिक्र करते हुए प्रधानमंत्री ने कहा कि 26 जनवरी (गणतंत्र दिवस) को 26 नवंबर के बिना नहीं मनाया जा सकता था ।
प्रधानमंत्री ने कहा कि आज आम नागरिक भ्रष्टाचार और काले धन के खिलाफ लड़ाई में एक सैनिक बन गया है।
उन्होंने लोगों को प्रोत्साहित करते हुए कहा कि जहां तक संभव हो, पैसे के आदान प्रदान के लिए डिजिटल मोड का उपयोग करें, इससे पारदर्शिता बढ़ेगी।
उन्होंने जोर देकर कहा कि हर व्यक्ति को अपने पैसे खर्च करने का अधिकार है, और कोई भी किसी के पैसे छीन नहीं सकता।
