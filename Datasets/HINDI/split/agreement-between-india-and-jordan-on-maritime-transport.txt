प्रधानमंत्री श्री नरेन्‍द्र मोदी की अध्‍यक्षता में हुई केंद्रीय मंत्रिमंडल की बैठक में भारत और जॉर्डन के बीच समुद्रीय परिवहन समझौते को अनुमति प्रदान की गई।
दोनों देशों के बीच नौवहन के क्षेत्र में सहयोग से दोनों देशों को मिलने वाले लाभ के महत्‍व को पहचानते हुए इस समझौते पर हस्‍ताक्षर करने का निर्णय लिया गया।
इससे दोनों देशों के बीच सहयोग को मजबूत करने के साथ-साथ एक-दूसरे की मदद करने और व्‍यावसायिक नौवहन और समुद्री परिवहन से जुड़े अन्‍य मुद्दों पर एक-दूसरे को राय देने में सहायता मिलेगी।
इस समझौते पर हस्‍ताक्षर होने से दोनों देशों के बीच नौवहन संबंधों के विकास को प्रोत्‍साहन मिलेगा और समुद्रीय परिवहन में वृद्धि होगी।
समझौते से दोनों देशों के बीच विभिन्‍न समुद्रीय संस्‍थाओं के कर्मचारियों और छात्रों के आदान-प्रदान और प्रशिक्षण, व्‍यावसायिक सामानों के समुद्र और बंदरगाहों पर आवागमन के लिए आवश्‍यक सूचना एक-दूसरे देशों को देने, समुद्रीय परिवहन में संयुक्‍त उपक्रमों की स्‍थापना, जहाजों के निर्माण और मरम्‍मत, समुद्रीय प्रशिक्षण, सूचना प्रौद्योगिकी जिसमें सिम्‍यूलेटर का विकास, बंदरगाहों पर सुविधाएं और अन्‍य गतिविधियों में सहायता मिलेगी।
