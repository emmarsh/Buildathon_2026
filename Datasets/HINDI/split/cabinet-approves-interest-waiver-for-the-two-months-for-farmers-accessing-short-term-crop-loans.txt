प्रधानमंत्री श्री नरेंद्र मोदी की अध्यक्षता में केंद्रीय मंत्रिमंडल ने सहकारी बैंकों से अल्पकालिक ऋण लेने वाले किसानों के दो माह नबंबर एवं दिसंबर 2016 के ब्याज में छूट को अपनी कार्योत्तर मंजूरी दे दी है।
यह फैसला नाबार्ड द्वारा सहकारी बैंकों को अतिरिक्त पुनर्वित्तीयन के लिए राष्ट्रीय कृषि एवं ग्रामीण विकास बैंक (नाबार्ड) को ब्याज सब्सिडी भी उपलब्ध कराएगा।
सहकारी बैंकों से अल्पकालिक ऋण लेने वाले देश भर के किसानों को इस फैसले से लाभ होगा।
यह फैसला सहकारी बैंकों के लिए संसाधनों की उपलब्धता सुनिश्चित करने के लिए किया गया है, जिससे किसानों को आसानी से फसल ऋण मिल सके और वे नकदी की कमी के कारण रबी फसल की बुवाई में हुई कठिनाई से बाहर आ सकें।
नवंबर एवं दिसंबर, 2016 के ब्याज में छूट को ध्यान में रखते हुए सहकारी बैंकों को पुनर्वित्तीयन के लिए नाबार्ड के जरिए अतिरिक्त संसाधन मुहैया कराए जा रहे हैं।
सहकारी बैंकों द्वारा चालू वित्त वर्ष 2016-17 में इसे किसानों के लिए जारी रखा जाएगा।
इस मद में 1,060.50 करोड़ रुपये के अतिरिक्त वित्तीय दायित्व की आवश्यकता होगी।
ब्याज सब्सिडी योजना (आईएसएस) को लागू करने के लिए वित्त वर्ष 2016-17 के दौरान 15,000 करोड़ रुपये की राशि आवंटित की गई है, जिसका पहले ही उपयोग कर लिया गया है।
पृष्ठभूमि
i. भारत सरकार ने वर्ष 2006-07 से ब्याज सब्सिडी योजना लागू कर रखी है।
इसके तहत सार्वजनिक बैंकों, क्षेत्रीय ग्रामीण बैंकों और सहकारी बैंकों से किसानों को सात प्रतिशत प्रतिवर्ष की दर पर तीन लाख रुपये का अल्पाकालिक कृषि ऋण मिलता है।
ऋण शीघ्र चुकाने वाले किसानों को तीन लाख रुपये तक के अल्पकालिक कृषि ऋण पर तीन प्रतिशत की ब्याज सब्सिडी प्रदान की जाती है।
इसलिए, इस तरह के कृषि ऋण पर किसानों को सिर्फ चार प्रतिशत का ही ब्याज देना होता है।
ii. 500 और 1000 रुपये के नोट बंद कर दिए जाने के कारण और इसके परिणामस्वरूप किसानों को मंडी में अपनी खरीफ की फसल के बदले में मिले चेक को कैश कराने में हुई परेशानी, कैश की कमी के कारण प्रभावित हुई रबी की बुवाई तथा अल्पाकालिक कृषि कर्ज का ब्याज चुकाने में आई मुश्किलों, विशेषकर सहकारी बैंकों पर लगाई गई रोक को देखते हुए उन किसानों को दो महीने यानी नवंबर एवं दिसंबर, 2016 के ब्याज में छूट प्रदान की गई है, जिन्होंने 01.04.2016 से 30.09.2016 की अवधि के दौरान सहकारी बैंकों से लिया कृषि ऋण चुका दिया है।
iii. 1,060.50 करोड़ रुपये के अतिरिक्त वित्तीय संसाधन का प्रावधान (1) सहकारी बैंकों द्वारा 01.04.2016 से 30.09.2016 की अवधि के दौरान किसानों को बांटे गए कृषि ऋण के दो माह के ब्याज (नवंबर एवं दिसंबर, 2016) में छूट की लागत को निकालने और (2) मौजूदा वित्तीय वर्ष में सहकारी बैंकों को कर्ज देने के लिए लगभग 20,000 करोड़ रुपये की अल्पावधि उधारी के लिए नाबार्ड को ब्याज सब्सिडी और प्रशासनिक लागत उपलब्ध कराने हेतु किया गया है।
