प्रधानमंत्री श्री नरेन्द्र मोदी ने भारत में बच्चों के टीकाकरण, टीकों के नवाचार और देश में बच्चों के प्रतिरक्षण के कार्यान्वयन के बारे में विचार विमर्श करने के लिए वैक्सीन एलायंस गवी के मुख्य कार्यकारी अधिकारी, डॉ. सेठ बर्कली से मुलाकात की।
डॉ. बर्कली ने ‘मिशन इन्द्रधनुष’ और मेक इन इंडिया जैसी सरकार की नवीन पहलों की प्रशंसा करते हुए कहा कि यह दोनों पहल भारत में बच्चों का प्रतिरक्षण सुधार रही है।
मिशन इन्द्रधनुष से उन बच्चों को लाभ मिला है जिन्हें टीका नहीं पड़ा था और मेक इन इंडिया ने यह सुनिश्चित किया है कि पूरी दुनिया में गरीबों को सस्ते दामों पर ये टीके उपलब्ध हों।
बैठक के दौरान 2016-2021 के लिए भारत के साथ गवी की प्रस्तावित नई रणनीतिक भागीदारी पर भी चर्चा की गई।
इससे भारत में सभी बच्चों के लिए बचपन में लगने वाले आधुनिक और अत्यधिक प्रभावी टीकों की शुरूआत में तेजी लाने के लिए 500 मिलियन अमेरिकी डॉलर की मदद मिलेगी।
इसमें निमोनिया और डायरिया के साथ-साथ खसरा-रूबेला और गर्भाशय ग्रीवा के कैंसर से बच्चों को सुरक्षा प्रदान करने वाला टीका शामिल है।
प्रधानमंत्री और डॉ. बर्कली ने न केवल भारत में बल्कि पूरी दुनिया में टीकों की कोल्ड चेन में सुधार लाने के लिए पर्यावरण की दृष्टि से टिकाऊ प्रौद्योगिकी, जैसे – सौर ऊर्जा का उपयोग करने के साथ-साथ दवाइयां खरीदने की क्षमता, इसकी गुणवत्ता और स्थिरता के बारे में भी विचार-विमर्श किया गया।
