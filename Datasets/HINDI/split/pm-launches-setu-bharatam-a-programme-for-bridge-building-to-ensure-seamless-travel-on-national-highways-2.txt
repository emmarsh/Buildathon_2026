प्रधानमंत्री श्री नरेन्द्र मोदी ने पचास हजार करोड़ रुपए के निवेश से राष्ट्रीय राजमार्गों पर सुरक्षित और सुचारू यात्रा सुनिश्चित करने के लिए पुल निर्माण की महत्वाकांक्षी योजना “सेतु भारतम” का शुभारंभ किया।
योजना के अंतर्गत सभी राष्ट्रीय राजमार्गों को वर्ष 2019 तक रेलवे क्रांसिग रहित करने का लक्ष्य निर्धारित किया गया है।
“सेतु भारतम” योजना में 208 नए “ पुलों के उपर सड़क और पुलों के नीचे सड़कों का निर्माण किया जाएगा।
इसके साथ ही 1500 पुलों को चौड़ा, पुनः स्थापित और बदला जाएगा।
इस अवसर पर अपने संबोधन में प्रधानमंत्री श्री नरेन्द्र मोदी ने कहा कि केंद्र सरकार इस दिशा में बहुत बड़ा परिवर्तन करने की आशा रखती है।
देश के विकास के लिए अच्छे आधारभूत ढांचे की आवश्यकता पर जोर देते हुए उन्होंने कहा कि देश को सड़कों की आवश्यकता वैसे ही है जैसे मानव शरीर में धमनियों और नसों की आवश्यकता होती है।
प्रधानमंत्री श्री मोदी ने इस अवसर पर केंद्र सरकार द्वारा आधारभूत ढांचे के विकास के लिए रेलवे, सिचांई और डिजिटल कनेक्टीविटी आदि क्षेत्रों में केंद्र सरकार के कार्यक्रमों के संबंध में जानकारी भी दी।
