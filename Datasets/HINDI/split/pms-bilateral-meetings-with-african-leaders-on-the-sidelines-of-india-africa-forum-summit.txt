प्रधानमंत्री श्री नरेन्द्र मोदी ने नई दिल्ली में भारत-अफ्रीका फोरम शिखर सम्मलेन से इतर अफ्रीकी नेताओं के साथ आज द्विपक्षीय बैठकें की।
प्रधानमंत्री ने जिम्बाब्वे के राष्ट्रपति श्री रॉबर्ट मुगाबे तथा अफ्रीकी संघ के अध्यक्ष से मुलाकात की।
उन्होंने साझा हितों के मामलों के बारे में विचार-विमर्श किया, जिनमें संयुक्त राष्ट्र संघ सुधार तथा आतंकवाद से खतरा भी शामिल थे।
प्रधानमंत्री ने भारत तथा जिम्बाब्वे के बीच निकट द्विपक्षीय संबंधों के बारे में बातचीत की।
राष्ट्रपति मुगाबे भारत-अफ्रीका फोरम शिखर सम्मेलन के सह-अध्यक्ष हैं तथा दोनों नेताओं ने शिखर सम्मलेन संबंधी तैयारियों की समीक्षा की।
प्रधानमंत्री ने घाना के राष्ट्रपति जॉन द्रमानी महामा से मुलाकात की।
दोनों देशों के बीच गर्मजोशी वाले संबंध तथा बढ़ रहे द्विपक्षीय व्यापार के बारे में चर्चा हुई।
दोनों नेताओं ने सहयोग के विभिन्न क्षेत्रों के बारे में भी बातचीत की, जिनमें कृषि, सूचना प्रौद्योगिकी, कौशल विकास, साइबर सुरक्षा तथा समुद्री सुरक्षा भी शामिल थे।
प्रधानमंत्री ने स्वाजीलैंड के राजा महामहिम मस्वाती-तृतीय से मुलाकात की।
राजा ने अपने देश के विकास संबंधी दृष्टिकोण के बारे में बात की, जिनमें बुनियादी ढांचा, नवीकरणीय ऊर्जा तथा कौशल विकास जैसे क्षेत्र शामिल हैं।
प्रधानमंत्री ने स्वाजीलैंड के राजा को उनके नेतृत्व तथा दृष्टिकोण के लिए बधाई दी तथा उनके देश के विकास के लिए सहायता का प्रस्ताव किया।
प्रधानमंत्री ने बेनिन के राष्ट्रपति डॉ. बोनी यायी से मुलाकात की।
उन्होंने दोनों देशों के बीच बढ़ते हुए आर्थिक संबंधों तथा सहयोग के क्षेत्र जैसे कृषि यंत्रीकरण, बिजली का उत्पादन, जल आपूर्ति तथा परिवहन के बारे में बातचीत की।
प्रधानमंत्री ने नाइजीरिया के राष्ट्रपति श्री मोहम्मदु बुहारी से मुलाकात की।
बैठक में कई विषयों के बारे में बातचीत हुई जिनमें तेल उत्खनन, रक्षा सहयोग तथा संयुक्त राष्ट्र संघ सुधार भी शामिल थे।
केन्या के राष्ट्रपति श्री उहुरु केन्याट्टा तथा प्रधानमंत्री के बीच हुई बैठक के दौरान स्वास्थ्य संबंधी देखभाल, मूलभूत ढांचा तथा आपसी व्यापार व आर्थिक संबंधों जैसे सहयोग के क्षेत्रों के बारे में बातचीत हुई।
बातचीत में दोनों देशों के ऐतिहासिक संबंधों तथा केन्या में बड़ी संख्या में रह रहे भारतीय समुदाय का भी उल्लेख किया गया।
आतंकवाद तथा संयुक्त राष्ट्र संघ सुधार के बारे में भी विचार-विमर्श हुआ।
प्रधानमंत्री ने दक्षिण अफ्रीका के राष्ट्रपति जैकब जुमा से मुलाकात की।
दोनों नेताओं ने दोनों देशों के बीच कायम ऐतिहासिक संबंधों का स्मरण किया।
आतंकवाद का मामला, संयुक्त राष्ट्र संघ सुरक्षा परिषद में सुधार तथा वैश्विक शासन संबंधी संस्थानों में सुधार के बारे में दोनों नेताओं ने विचार-विमर्श किया।
प्रधानमंत्री ने युगांडा के राष्ट्रपति श्री योहेरी मुसेवेनी से मुलाकात की।
दोनों नेताओं ने दोनों देशों के बीच समृद्धि तथा आपसी सूझबुझ को बढ़ाने के तरीकों के बारे में विचार-विमर्श किया।
