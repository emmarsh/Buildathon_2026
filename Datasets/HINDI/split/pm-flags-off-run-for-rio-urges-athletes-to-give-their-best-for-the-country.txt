नई दिल्ली के मेजर ध्यानचंद नेशनल स्टेडियम से प्रधानमंत्री श्री नरेंद्र मोदी ने आज ‘रन फॉर रियो’ को हरी झंडी दिखाई।
प्रधानमंत्री ने कहा कि भारतीय दल के प्रत्येक एथलीट ने अपना स्थान पाने के लिए कठिन मेहनत की है और निश्चित रूप से सभी खिलाड़ी रियो ओलंपिक में देश के लिए अपना सर्वोत्तम प्रदर्शन करेंगे।
उन्होंने विश्वास प्रकट किया कि भारतीय एथलीट पूरे विश्व के लोगों का दिल जीतेंगे और दुनिया को दिखा देंगे कि भारत क्या है।
उन्होंने देश से टोक्यो ओलंपिक 2020 के लिए आज से ही तैयार रहने की अपील की।
उन्होंने अगले ओलंपिक के लिए देश के प्रत्येक जिले से कम से कम एक एथलीट की भागीदारी सुनिश्चित करने के लिए कहा।
प्रधानमंत्री ने कहा कि इस बार खिलाड़ियों के दल को पहले ही रवाना किया जा चुका है ताकि खिलाड़ी वहां की स्थितियों के अभ्यस्त हो पाएं।
प्रधानमंत्री ने सभी एथलीट को ओलंपिक गेम्स के लिए शुभकामनाएं दी।
प्रधानमंत्री ने कहा, “ खेल जीवन की आवश्यकता है, हर किसी को खेलने और चमकने दो।“
बाद में प्रधानमंत्री ने ओलंपिक विवरणिका (ब्रोशर) का विमोचन किया और ‘रन फॉर रियो’ को हरी झंड़ी दिखाई।
