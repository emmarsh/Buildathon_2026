प्रधानमंत्री श्री नरेन्‍द्र मोदी कल यानी 22 अक्‍टूबर 2017 को गुजरात का दौरा करेंगे।
घोघा में आयोजित एक जनसभा में प्रधानमंत्री घोघा और दहेज के बीच रो-रो (रोल ऑन, रोल ऑफ) फेरी सेवा के पहले चरण का उद्घाटन करेंगे।
इस फेरी सेवा से सौराष्‍ट्र में घोघा ओर दक्षिण गुजरात में दहेज के बीच यात्रा समय करीब सात या आठ घंटे से घटकर महज करीब एक घंटा रह जाएगा।
पूरी तरह परिचालन शुरू होने पर यह वाहनों की आवाजाही के लिए भी समर्थ होगी।
रविवार को प्रधानमंत्री पहले चरण का उद्घाटन करेंगे जो सवारियों की आवाजाही के लिए है।
प्रधानमंत्री इसकी पहली सेवा में घोघा से दहेज की यात्रा करेंगे।
यात्रा पूरी होने के बाद प्रधानमंत्री दहेज में एक सभा को भी संबोधित करेंगे।
घोघा में आयोजित एक जनसभा में प्रधानमंत्री श्री भावनगर जिला सहकारी दूध उत्पादक संघ लिमिटेड के सर्वोत्तम कैटल फीड संयंत्र का उद्घाटन करेंगे।
प्रधानमंत्री दहेज से वडोदरा की यात्रा करेंगे।
वहां आयोजित एक जनसभा में प्रधानमंत्री वडोदरा सिटी कमांड कंट्रोल सेंटर, वाघोडिया क्षेत्रीय जल आपूर्ति योजना और बैंक ऑफ बड़ौदा के नए मुख्‍यालय भवन राष्‍ट्र को समर्पित करेंगे।
प्रधानमंत्री आवास योजना (शहरी के साथ-साथ ग्रामीण) के तहत लाभार्थियों को प्रधानमंत्री मकानों की चाबियां सौंपेंगे।
वह कई बुनियादी ढांचा एवं विकास परियोजनाओं की आधारशिला रखेंगे जिसमें एकीकृत परिवहन केंद्र, क्षेत्रीय जल आपूर्ति योजना, आवासीय परियोजना और एक फ्लाईओवर शामिल हैं।
वह मुंद्रा-दिल्‍ली पेट्रोलियम उत्‍पाद पाइपलाइन में क्षमता विस्‍तार और वडोदरा में एचपीसीएल की नई विपणन टर्मिनल परियोजना के लिए भी आधारशिला रखेंगे।
