सिंगापुर गणराज्य के राष्ट्रपति डॉ. टोनी टैन केंग याम ने राष्ट्रपति श्री प्रणब मुखर्जी के आमंत्रण पर श्रीमती मैरी टैन के साथ 8-11 फरवरी, 2015 तक भारत की राजकीय यात्रा की।
उनके प्रतिनिधिमंडल में प्रधानमंत्री कार्यालय में मंत्री, पर्यावरण एवं जल संसाधन द्वितीय मंत्री तथा विदेशी मामलों की द्वितीय मंत्री सुश्री ग्रेस फू, संस्कृति, समुदाय और युवा मंत्री तथा संचार एवं सूचना द्वितीय मंत्री श्री लॉरेंस वोंग, सांसद एवं वरिष्ठ अधिकारी शामिल थे।
उनकी यात्रा ने भारत और सिंगापुर के बीच राजनयिक रिश्तों की स्थापना की 50वीं जयंती के अवसर पर आयोजित समारोहों को रेखांकित किया।
भारत-सिंगापुर संबंध, जो विचारों और मूल्यों के समन्वय और आसियान के लिए हमारे द्वार के रूप में सिंगापुर की भूमिका पर आधारित है, मजबूत है और विस्तारित हो रहा है।
इसमें मजबूत राजनीतिक समझ, घनिष्ठ रक्षा एवं सुरक्षा सहयोग, आर्थिक भागीदारी में बढ़ते सहयोग, सभ्यता और सांस्कृतिक संबंध और द्विपक्षीय और बहुपक्षीय मंचों पर आपसी हित शामिल है।
राष्ट्रपति टैन का राष्ट्रपति भवन में भव्य स्वागत किया गया, जिसके बाद उन्होंने राजघाट पर जाकर पुष्पाजंलि अर्पित की।
राष्ट्रपति टैन ने प्रधानमंत्री श्री नरेन्द्र मोदी और विदेश मंत्री श्रीमती सुषमा स्वराज से मुलाकात की।
उनकी द्विपक्षीय संबंधों को बढ़ाने और क्षेत्रीय और अंतर्राष्ट्रीय मुद्दों पर सहयोग को मजबूत बनाने पर व्यापक बातचीत हुई, जिससे कि दोनों देशों के बीच साझेदारी को उच्चतर स्तर पर ले जाया जा सके।
उनकी बातचीत में नये अहम क्षेत्रों पर चर्चा हुई, जो हमारी विकास प्रक्रिया में सीधे सहयोग करेंगे।
इनमें स्मार्ट सिटी का विकास और शहरी पुनरोत्थान, कौशल विकास संवर्धन, कनेक्टिविटी को बढ़ाने और तटीय तथा बंदरगाह विकास में तेजी लाने के उपायों, भारत के पूर्वोत्तर क्षेत्रों के साथ संपर्कों को मजबूत बनाने, भारत में शुरू की गई नई विकास पहलों में निवेश बढ़ाने से संबंधित परियोजनाएं और भारत सरकार के साथ आदान-प्रदानों को बढ़ावा देने के लिए विशिष्ट कदम शामिल हैं।
दोनों देशों ने विज्ञान और प्रौद्योगिकी, अंतरिक्ष तथा अन्य क्षेत्रों में अनुभवों को साझा करने की सहमति जताई, जिससे कि उत्पादकता और कुशलता बढ़ाई जा सके, साथ ही साथ आतंकवाद से लड़ने में सहयोग को विस्तारित किया जा सके।
विचार-विमर्शों में आपसी विश्वास, समझ और सहयोग की भावना प्रदर्शित हुई, जो दोनों देशों के बीच अनूठे एवं विशेष संबंधों को रेखांकित करते हैं।
राष्ट्रपति टैन कल भारत में सिंगापुर पर्व का उद्घाटन करेंगे, ‘सिंगापुर एंड इंडियाः टूवार्ड्स ए शेयर्ड फ्यूचर’ शीर्षक एक संस्मारक पुस्तक का विमोचन करेंगे, राष्ट्रीय संग्रहालय में पेरानाकन प्रदर्शनी का उद्घाटन करेंगे और ‘सिंगापुर के स्वाद’ नामक फूड फेस्टिवल की मेजबानी करेंगे।
वर्तमान में सिंगापुर में भारत का एक साल तक चलने वाला त्योहार जारी है।
अगस्त, 2014 से शुरू यह पर्व हमारी संस्कृति, नवाचार, युवा और राज्यों को प्रदर्शित करता है।
सिंगापुर के राष्ट्रपति की राजकीय यात्रा ने हमारे पारम्परिक घनिष्ठ संबंधों को मजबूती प्रदान की और दोनों देशों के बीच शानदार द्विपक्षीय रिश्तों को और आगे बढ़ाया।
