प्रधानमंत्री ने जगुआर-लैंड रोवर निर्माण इकाई का दौरा किया।
प्रधानमंत्री श्री नरेन्द्र मोदी ने आज लंदन के लैम्बेथ में बसवेश्वर की प्रतिमा का अनावरण किया।
इस अवसर पर प्रधानमंत्री ने कहा कि उन्हें कल पेरिस में हुए आतंकी हमले के बारे में जानकर बहुत दुख हुआ।
उन्होंने कहा कि यह केवल फ्रांस के लोगों पर हमला नहीं था, बल्कि पूरी मानवता पर हमला था और अब समय आ गया है कि इस वैश्विक त्रासदी का मुकाबला करने के लिए विश्व के सारे मानवतावादी बल एकजुट हों ।
उन्होंने कहा कि यह महत्वपूर्ण है कि संयुक्त राष्ट्र ने आतंकवाद को परिभाषित किया है।
प्रधानमंत्री ने श्री बसवेश्वर को महान दार्शनिक और समाज सुधारक बताया, जिन्होंने अपने समय में सामाजिक बुराइयों के खिलाफ लड़ाई लड़ी और जमीनी स्तर पर जनतंत्र की मजबूती के लिए कार्य किया।
प्रधानमंत्री ने लंदन में किंग हैनरीज़ मार्ग पर डॉ. अम्बेडकर स्मारक का उद्घाटन किया।
उन्होंने डॉ. अम्बेडकर की प्रतिमा के समक्ष मोमबत्ती प्रज्जवलित की।
उन्होंने स्मारक पट्टिका का अनावरण भी किया।
प्रधानमंत्री ने आगंतुक पुस्तिका में लिखा, “यह एक पवित्र स्थान है, जहां डॉ. अम्बेडकर ने ज्ञानवर्द्धन किया, कठिनाइयों को दूर किया और उनके सामने आने वाली बाधाओं को पार किया।”
उन्होंने कहा, “मैं उस महान व्यक्ति को नमन करता हूं, जिसने समाज के दलित वर्गों के लिए निरंतर कार्य किया।”
प्रधानमंत्री ने सोलिहुल में जगुआर-लैंड रोवर निर्माण इकाई का दौरा भी किया।
