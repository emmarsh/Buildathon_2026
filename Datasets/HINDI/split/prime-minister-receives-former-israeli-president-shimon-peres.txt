प्रधानमंत्री श्री नरेन्‍द्र मोदी ने आज इस्राइल के पूर्व राष्‍ट्रपति श्री शिमोन पेरेज की अगवानी की।
श्री शिमोन पेरेज ने प्रधानमंत्री नरेन्‍द्र मोदी को चुनावों में उनकी जीत पर शुभकामनाएं दी।
श्री शिमोन ने भारत के आर्थिक और सामाजिक बदलाव के लिए प्रधानमंत्री द्वारा शुभारंभ किए गए महत्‍वाकांक्षी कार्यक्रमों की बेहद सराहना की।
उन्‍होंने कहा कि इससे परम्‍परा के प्रति सम्‍मान और आधुनिक प्रौद्योगिकी के बीच सही संतुलन को बल मिलेगा।
उन्‍होंने कहा कि भारत का विकास और वृद्धि समूचे संसार के लिए लाभदायक होगी।
उन्‍होंने भारत के विकास प्रयासों में साझीदारी के लिए इस्राइल के उत्‍साह का उल्‍लेख करते हुए नवीन और उच्‍चतर प्रौद्योगिकियों के क्षेत्र में व्‍यापक सहयोग का भी आहवान किया।
श्री शिमोन ने मानव जीवन और प्रशासन की प्रणाली में बदलाव लाने वाली नवीन प्रौद्योगिकी के लिए अपनी अवधारणा को भी प्रधानमंत्री के साथ सांझा किया।
प्रधानमंत्री श्री नरेन्‍द्र मोदी ने कहा समस्‍त विश्‍व के लिए प्रेरणा के स्रोत श्री शिमोन पेरेज से मिलने पर उन्‍हें बेहद गर्व की अनुभूति हो रही है।
उन्‍होंने वैश्‍विक राजव्‍यवस्‍था और खासतौर पर भारत-इस्राइल संबंधों में विकास के लिए श्री शिमोन के अभूतपूर्व योगदान की भी सराहना की।
प्रधानमंत्री ने गुजरात के मुख्‍यमंत्री के तौर पर की गई अपनी इस्राइल यात्रा का भी स्‍मरण किया जिसके दौरान उन्‍होंने राज्‍य में ड्रिप/माइक्रो सिचाई को प्रोत्‍साहन दिया था और इस्राइल के सहयोग से कम्‍पनियों को शुरूआती मदद् देने के लिए एक प्राथमिक सहायता केन्‍द्र की भी स्‍थापना की थी।
प्रधानमंत्री ने पारंपरिक क्षेत्रों के साथ-साथ सहयोग के नए क्षेत्रों में इस्राइल के साथ संबंधों को मजबूती के साथ और आगे बढ़ाने के संदर्भ में भी भारत की प्रखर इच्‍छा को दोहराया।
