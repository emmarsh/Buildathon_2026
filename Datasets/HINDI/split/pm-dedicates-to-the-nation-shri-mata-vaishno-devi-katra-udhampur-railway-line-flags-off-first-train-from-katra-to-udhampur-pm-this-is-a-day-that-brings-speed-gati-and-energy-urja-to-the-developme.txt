प्रधानमंत्री श्री नरेन्द मोदी ने आज श्री माता वैष्णोदेवी कटरा-उधमपुर रेल लाइन राष्ट्र को समर्पित की।
प्रधानमंत्री कटरा रेलवे स्टेशन से उधमपुर के लिए पहली रेल सेवा को हरी झंडी दिखाई और रेल में यात्रा करने वाले विद्यालय के छात्र-छात्राओं से बातचीत की।
इस रेल को बच्चों के “भारत माता की जय” उद्घोष के साथ रवाना किया गया।
प्रधानमंत्री ने रेलवे स्टेशन का भी दौरा किया और सुझाव दिया कि स्टेशन की ऊर्जा आवश्यकताओं को सौर ऊर्जा के माध्यम से पूरा किया जाना चाहिए।
श्री मोदी ने कहा कि कटरा रेलवे स्टेशन को पर्यावरण अनुकूल और लोगों के अनुकूल रेलवे स्टेशन बनाया जाना चाहिए।
जिससे सौर ऊर्जा के उपयोग को प्रोत्साहन मिलेगा।
इस मौके पर, कटरा में आयोजित एक सार्वजनिक कार्यक्रम को संबोधित करते हुए प्रधानमंत्री ने कहा कि वर्तमान में जारी अमरनाथ यात्रा और रमज़ान का पवित्र महीना तथा अब श्री माता वैष्णोदेवी के भक्तों को उनके करीब लाने वाली इस नई रेल लाइन के समागम से एक बेहद पवित्र अवसर बन गया है।
श्री मोदी ने कहा कि यह रेलवे लाइन सिर्फ जम्मू और कश्मीर राज्य के लिए ही नही, बल्कि पवित्र वैष्णोदेवी की गुफा की यात्रा के इच्छुक 125 करोड़ भारतीयों और सम्पूर्ण देश के लिए एक उपहार है और उन्हें इस उपहार को देते हुए गर्व का अनुभव हो रहा है।
श्री मोदी ने कहा कि उन्होंने रेल मंत्री को सुझाव दिया है कि इस रेल का नाम श्री शक्ति एक्सप्रेस होना चाहिए।
उन्होंने श्रद्धालुओं के लाभ के लिए रेलवे स्टेशन पर उपयोग की जाने वाली सुविधाओं और बेहतर तकनीकों के लिए माता वैष्णोदेवी गुफा बोर्ड को भी शुभकामनाएं दी।
प्रधानमंत्री ने कहा कि जम्मू और कश्मीर का विकास बिना बाधा के जारी रहेगा।
उन्होंने कहा कि कटरा में नए रेलवे स्टेशन के साथ राज्य में और अधिक शानदार विकास किया जाएगा।
प्रधानमंत्री ने कहा कि उनकी सरकार जम्मू-कश्मीर से पूर्वोत्तर तक के हिमालयी राज्यों के लिए समान विकास मॉडल की दिशा में काम करेगी।
प्रधानमंत्री ने कहा कि कटरा अब जम्मू और कश्मीर के विकास में केन्द्र बिन्दु बन चुका है और यह राज्य के विकास की गति का इंजन बनेगा।
श्री मोदी ने कहा कि उनकी सरकार बनिहाल तक रेल सेवा के विस्तार के माध्यम से श्री वाजपेयी के स्वप्न को पूर्ण करने की दिशा में कार्य करेगी।
श्री मोदी ने इस तथ्य का भी उल्लेख किया कि रेल और बस संपर्क को पहली बार जोड़ा जा चुका है।
इस सुविधा के माध्यम से यात्री एक ही टिकट के माध्यम से रेल अथवा बस दोनों से यात्रा कर सकेगा।
उन्होंने इस सुविधा को एक मिश्रित मॉडल का नाम दिया।
उन्होंने कहा कि कटरा को देशभर से 6 युगल रेलों के माध्यम से भी जोड़ा जा रहा ह।
प्रधानमंत्री ने भारत के लोगों को विश्वास दिलाया कि बड़े शहरों और जम्मू जैसे महत्वपूर्ण स्थलों का आधुनिकीकरण उनकी सरकार की प्राथमिकता है।
इस दिवस के महत्व पर अपने संबोधन में श्री मोदी ने कहा कि इस रेल के माध्यम से जम्मू-कश्मीर के विकास को गति और उड़ी-2 पनबिजली परियोजना के माध्यम से ऊर्जा मिली है, जिसका वह दिन में उद्घाटन करेंगे।
उन्होंने कहा कि वह माता वैष्णोदेवी के आशीवार्द से देश की विकास यात्रा की शुरूआत कर रहें है।
श्री मोदी ने कहा कि उनकी सरकार इस विकास यात्रा को आगे ले जाएगी, नए आयाम स्थापित करेगी और आम आदमी के लाभ की दिशा में कार्य करेगी।
श्री मोदी ने कहा कि उनका उद्देश्य विकास और समग्र लाभ के माध्यम से जम्मू और कश्मीर के लोगों का दिल जीतना है।
श्री मोदी ने कहा कि उनकी मंशा किसी राजनीतिक जीत या हार की नही है।
प्रधानमंत्री ने कहा कि जम्मू-कश्मीर ने, कठिन समय गुजारा है, सत्ता में हों या न हों उनकी यह इच्छा और दायित्व है कि लोगों के जीवन स्तर में सुधार लाया जा सके, उनकी आकांक्षाओं को पूरा किया जा सके, युवाओं को रोजगार और हर स्तर के व्यक्ति तक पहुंच बनाई जा सके।
इस अवसर पर अपने संबोधन में श्री उमर अब्दुल्ला ने कहा कि राज्य में रेल लाने का श्रेय सबसे पहले पूर्व प्रधानमंत्री अटल बिहारी वाजपेयी को दिया जाना चाहिए।
उन्होंने राज्य में रेल नेटवर्क के आगे विस्तार तथा जम्मू रेलवे स्टेशन का उन्नयन किए जाने की भी अपील की।
रेल मंत्री श्री संदानंद गौडा ने कहा कि माता वैष्णोदेवी के भक्तों की इच्छा को एक लंबे समय के बाद पूर्ण किया जा रहा है।
प्रधानमंत्री कार्यालय में राज्यमत्री श्री जितेन्द्र सिंह ने कहा कि माता वैष्णोदेवी के भक्तों की इच्छा को प्रधानमंत्री बनने के बाद श्री नरेन्द्र मोदी के राज्य में पहले दौरे के माध्यम से पूर्ण किया गया है।
अपने समापन संबोधन में रेलवे बोर्ड के अध्यक्ष श्री अरुणेन्द्र कुमार ने प्रधानमंत्री को विश्वास दिलाया कि कटरा रेलवे स्टेशन को एक मॉडल सौर ऊर्जा स्टेशन के तौर पर विकसित किया जाएगा।
इस अवसर पर जम्मू-कश्मीर के राज्यपाल श्री एन.एन.
बोहरा, राज्य के मुख्यमंत्री उमर अब्दुल्ला, रेल मंत्री श्री सदानंद गौडा, रेल राज्यमंत्री श्री मनोज सिन्हा, प्रधानमंत्री कार्यालय में राज्यमंत्री श्री जितेन्द्र सिंह और श्री अरुणेन्द्र कुमार उपस्थित थे।
