प्रधानमंत्री श्री नरेन्‍द्र मोदी ने विश्‍व पर्यावरण दिवस के मौके पर आज रेसकोर्स रोड के लॉन में कदम्‍ब का एक पौधा लगाया।
इस अवसर पर प्रधानमंत्री ने प्रत्‍येक परिवार से आने वाली वर्षा ऋतु में एक पेड़ लगाने का आग्रह करते हुए कहा कि जैसे हम सांसारिक वस्‍तुओं को धारण करने में गर्व महसूस करते हैं, वैसे ही हमें परिवार द्वारा लगाए गए वृक्षों के लिए भी गर्व होना चाहिए।
प्रधानमंत्री ने कहा कि प्रकृति के साथ सामजस्‍य बनाकर रखना ही धरती पर प्रलयकारी स्थिति से बचने का एकमात्र उपाय है।
इस अवसर पर प्रधानमंत्री ने पौधे के निकट एक परंपरागत मटका भी रखा, जो जल संरक्षण का पारंपरिक तरीका है और इससे पौधे को नियमित जल आपूर्ति भी सुनिश्चित होती है।
कदंब का पौधा लगाने के अवसर पर प्रधानमंत्री ने कवि सुभद्रा कुमारी चौहान की इन पंक्तियों का स्‍मरण भी किया –
यह कदंब का पेड़ अगर माँ होता यमुना तीरे।
मैं भी उस पर बैठ कन्हैया बनता धीरे-धीरे।।
इस अवसर पर केन्‍द्रीय पर्यावरण और वन मंत्री श्री प्रकाश जावड़ेकर भी उपस्थित थे।
