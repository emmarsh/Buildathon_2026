प्रधानमंत्री श्री नरेन्द्र मोदी की अध्यक्षता में सम्पन्न होने वाली केन्द्रीय मंत्रिमंडल की बैठक में भारत के एक्सिम बैंक और सेंट्रल बैंक ऑफ ईरान के नेतृत्व में ईरानी बैंकों के समूह के बीच समझौते के दायरे को बढ़ाने को मंजूरी दी गई।
इसके तहत भारत से ईरान को सामान और सेवाओं के निर्यात को 900 करोड़ रुपए से बढ़ाकर 3000 करोड़ करने के लिए वित्तपोषण किया जाएगा।
यह प्रक्रिया निर्यात विकास कोष (ईडीएफ) के इस्तेमाल से पूरी की जाएगी।
प्रस्ताव में दो ठेकों की व्यवस्था है, जिनमें एसटीसी द्वारा इस्पात पटरियों का निर्यात और ईडीएफ के तहत पूर्व में मंत्रिमंडल द्वारा स्वीकृत चाबहार गोदी विकास परियोजना शामिल हैं।
इस प्रस्ताव से भारत द्वारा ईरान को किए जाने वाले निर्यातों को प्रोत्साहन मिलेगा।
इस कदम से रणनीतिक साझेदारी के तहत ईरान के साथ भारत के संबंध प्रगाढ़ होंगे।
उल्लेखनीय है कि नवम्बर, 2014 में भारतीय एक्सिम बैंक और सेंट्रल बैंक ऑफ ईरान के नेतृत्व में 07 ईरानी बैंकों के बीच समझौता हुआ था, जिसके तहत ईडीएफ के तहत 900 करोड़ रुपए के संबंध में ईरान द्वारा भारत से सामान और सेवाएं खरीदने के लिए वित्त पोषण की व्यवस्था की गई थी।
3000 करोड़ रुपए की बढ़ोतरी से एक्सिम बैंक ईरान की तरफ से सार्वभौमिक गारंटी प्राप्त करके सामान और सेवाओं के निर्यात के संबंध में ईरान को खरीददार साख सुविधा प्रदान करने में सक्षम हो जाएगा।
इससे भारतीय कंपनियों को ईरान में अपनी गतिविधियां चलाने का अवसर मिलेगा और ईरान के साथ निवेश तथा व्यापार में इजाफा होगा।
इस कदम से भारत में सहयोगी औद्योगिक गतिविधियों का विकास तथा रोजगार सृजन में भी बहुत सहायता होगी।
