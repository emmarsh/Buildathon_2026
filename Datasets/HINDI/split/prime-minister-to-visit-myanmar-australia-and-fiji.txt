प्रधानमंत्री श्री नरेन्‍द्र मोदी म्‍यांमार में होने वाले आसियान और पूर्व एशिया शि‍खर सम्‍मेलनों तथा ऑस्‍ट्रेलिया में जी-20 शिखर सम्‍मेलन में शामिल होने के लिए म्‍यांमार, ऑस्‍ट्रेलिया और फिजी की यात्रा करेंगे।
इस दौरान, प्रधानमंत्री अन्‍य द्वीपक्षीय और बहुपक्षीय वार्ताओं में भी भाग लेंगे।
श्री मोदी की यह यात्रा 11 नवम्‍बर, 2014 से प्रारम्‍भ होगी।
प्रधानमंत्री ने कहा कि ‘’विभिन्‍न शि‍खर सम्‍मेलनों और द्वीपक्षीय बैठकों में भाग लेने के लिए 11 नवम्‍बर से मैं, म्‍यांमार, ऑस्‍ट्रेलिया और फिजी की यात्रा करूंगा।
म्‍यांमार में, मैं दो प्रमुख बहुपक्षीय सम्‍मेलनों- आसियान और पूर्व एशिया शि‍खर सम्‍मेलनों में भागीदारी करूंगा।
दक्षिण पूर्व एशिया के साथ हमारे संबंधों की जड़े काफी गहरी है।
आसियान देशों के साथ संबंधों को मजबूत बनाना हमारी एक्‍ट ईस्‍ट पॉलिसी का एक महत्‍वपूर्ण अंग है।
आसियान अगली शताब्‍दी के एशियाई देशों के होने के संदर्भ में हमारे स्‍वप्‍न का मुख्‍य केन्द्र है जहां भारत एक महत्‍वपूर्ण भूमिका निभाएगा।
मुझे विश्‍वास है कि ये बैठकें सृजनात्‍मक होंगी।
मैं एक अहम मित्र देश के तौर पर म्‍यांमार के नेताओं के साथ भी द्वीपक्षीय बैठकें करूंगा।
म्‍यांमार के साथ मजबूत संबंध बनाये रखना हमारी प्राथमिकता के क्षेत्र में शामिल है।
म्‍यांमार के बाद, मैं जी-20 शिखर सम्‍मेलन के लिए ऑस्‍ट्रेलिया जाऊंगा।
विश्‍व को भारतीय अवसरों का लाभ उठाने का प्रस्‍ताव देने के लिए यह एक बेहद महत्‍वपूर्ण मंच है।
मैं दुनिया की चिंताओं से जुड़े मुद्दों खासतौर पर वैश्‍विक अर्थव्‍यवस्‍था से संबंधित महत्‍वपूर्ण मुद्दों पर जी-20 नेताओं के साथ काम करने के प्रति आशान्वित हूं।
मेरा ऑस्‍ट्रेलिया का दौरा विशेष और ऐतिहासिक दोनों हैं।
यह 28 वर्षों में किसी भारतीय प्रधानमंत्री के द्वारा ऑस्‍ट्रेलिया की प्रथम द्वीपक्षीय यात्रा होगी।
ऑस्‍ट्रेलिया में, मैं देश के शीर्ष नेतृत्‍व से मुलाकात करूंगा और मुझे ऑस्‍ट्रेलिया की संसद को संबोधित करने का गौरवपूर्ण अवसर भी प्राप्‍त होगा।
मैं ऑस्‍ट्रेलिया में भारतीय समुदाय से बातचीत करने के लिए भी आशान्वित हूं।‘’
प्रधानमंत्री ने कहा कि भारत और ऑस्‍ट्रेलिया में क्रिकेट के लिए एक समान जज्‍बा है।
उन्‍होंने प्रतिष्ठित मैलबॉर्न क्रिकेट मैदान में अपने आतिथ्‍य के लिए प्रधानमंत्री टोनी एब्‍बोट को धन्‍यवाद दिया।
उन्‍होंने कहा प्रथम विश्‍व युद्ध के दौरान भारत और ऑस्‍ट्रेलिया कंधे से कंधा मिलाकर लड़े थे।
श्री मोदी ने कहा कि वह प्रधानमंत्री टोनी एब्‍बोट के साथ युद्ध स्‍मारक की भी यात्रा करेंगे।
