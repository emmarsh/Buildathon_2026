प्रधानमंत्री श्री नरेन्द्र मोदी की अध्यक्षता में केंद्रीय मंत्रिमंडल ने भारत और भूटान के बीच व्यापार, वाणिज्य एंव पारगमन के लिए नए समझौते को मंजूरी दे दी है।
भारत और भूटान के बीच दि्वपक्षीय व्यापार संबंध दोनों देशों की सरकारों के बीच व्यापार, वाणिज्य एवं पारगमन समझौते के अनुसार नियंत्रित होते हैं।
यह समझौता दोनों देशों के बीच मुक्त व्यापार व्यवस्था उपलब्ध कराता है।
यह समझौता तीसरे देश के साथ व्यापार के लिए भूटान के माल के शुल्क मुक्त पारगमन की भी व्यवस्था करता है।
इस समझौते का 29 जुलाई 2006 को दस वर्ष के लिए नवीनीकरण किया गया था।
राजनयिक नोट्स के आदान-प्रदान के माध्यम से इस समझौते की अवधि 29 जुलाई 2016 से एक साल अथवा अगले समझौते के प्रभाव में आने तक बढ़ा दी गई थी।
भारत और भूटान के बीच परंपरागत रूप से मजबूत दि्वपक्षीय संबंध कई वर्षों के विश्वास और आपसी समझ से परिपक्व हुए हैं।
व्यापार, वाणिज्य एवं पारगमन के प्रस्तावित समझौते के क्रियान्वयन से इन संबंधों को आगे भी मजबूती मिलेगी।
