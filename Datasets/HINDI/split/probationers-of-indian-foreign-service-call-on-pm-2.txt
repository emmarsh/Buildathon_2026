प्रधानमंत्री श्री नरेन्‍द्र मोदी से आज यहां 2013 बैच के भारतीय विदेश सेवा के 25 परिवीक्षाधीन अधिकारियों ने मुलाकात की।
बातचीत के दौरान प्रधानमंत्री ने इन अधिकारियों से आग्रह किया कि वे भारत के विषय में यथासम्‍भव जानकारी प्राप्‍त करें ताकि देश की शक्ति को सही रूप में वे अपने कार्यकाल के दौरान प्रयोग कर सकें।
उन्‍होंने कहा कि भारत की अर्थव्‍यवस्‍था, ऊर्जा सुरक्षा, इतिहास और संस्‍कृति की गहरी जानकारी आवश्‍यक है।
प्रधानमंत्री ने अधिकारियों से कहा कि उन्‍हें विदेश में अपनी नियुक्ति के दौरान वहां रहने वाले भारतीयों के साथ गहरा तालमेल सुनिश्चित करने का प्रयास करना चाहिए ताकि भारतीय समुदाय को बेहतर अनुभव प्राप्‍त हो।
इस अवसर पर राष्‍ट्रीय सुरक्षा सलाहकार श्री अजीत डोवाल, प्रधानमंत्री के प्रमुख सचिव श्री नृपेन्‍द्र मिश्र, प्रधानमंत्री के अपर प्रमुख सचिव श्री पी के मिश्र और विदेश सचिव श्री एस जयशंकर भी उपस्थित थे।
