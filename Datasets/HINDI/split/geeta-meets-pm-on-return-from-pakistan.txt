कई वर्ष पहले गलती से पाकिस्‍तान की सीमा में पंहुचने वाली भिन्‍न रूप से सक्षम महिला, गीता ने आज शाम प्रधानमंत्री श्री नरेन्‍द्र मोदी से मुलाकात की।
आज सुबह वह भारत पंहुची।
प्रधानमंत्री ने कहा, ‘घर वापसी पर स्‍वागत, गीता’ गीता ने भावविभोर होकर उन्‍हें गले लगाया।
उन्‍होंने गीता को आश्‍वासन दिया कि उसके परिजनों को ढूंढ़ने के हर संभव प्रयास किए जाएंगे और उसकी बढि़या देखभाल की जाएगी।
‘पूरा देश आपकी देखभाल करेगा।’
प्रधानमंत्री ने कई वर्षों तक गीता की प्रेम और लगाव से देखभाल करने के लिए ईदी फाउंडेशन, करांची की संस्‍थापक सुश्री बिल्‍किस बानो ईदी की सराहना की।
प्रधानमंत्री ने घोषणा की कि भारत, ईदी फाउंडेशन को प्रोत्‍साहन के रूप में एक करोड़ रुपये देगा जो न केवल गीता की देखभाल के लिए बल्कि फाउंडेशन द्वारा किए जा रहे बेहतरीन कार्य के लिए भी है।
सुश्री बिल्‍किस बानो ईदी, गुजरात में जूनागढ़ के बन्‍तवा में पैदा हुई , यह जानने पर प्रधानमंत्री ने उन्‍हें अपने परिवार के साथ जूनागढ़ आने का न्‍यौता दिया।
इस अवसर पर उपस्थित विदेश मंत्री श्रीमती सुषमा स्‍वराज ने भी गीता को प्रेम और लगाव से अपने यहां रखने के लिए सुश्री बिल्‍किस और ईदी फाउंडेशन की प्रशंसा की।
