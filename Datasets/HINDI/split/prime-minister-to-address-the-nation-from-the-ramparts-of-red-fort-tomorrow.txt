पूरा देश स्‍वतंत्रता दिवस समारोहों के लिए तैयार
अपना गौरवशाली देश कल 70वां स्‍वतंत्रता दिवस मनाएगा।
इस अवसर पर प्रधानमंत्री श्री नरेन्‍द्र मोदी 15 अगस्‍त को लगभग 7:30 बजे प्रात: लालकिले के प्राचीर से राष्‍ट्र को संबोधित करेंगे।
स्‍वतंत्रता दिवस के सिलसिले में कई कार्यक्रम आयोजित किए जा रहे हैं, जबकि इस दिन कई प्रकार की गतिविधियां होंगी, ताकि लोगों के बीच देशभक्ति का उत्‍साह पैदा किया जा सके।
प्रधानमंत्री श्री नरेन्‍द्र मोदी ने मध्‍य प्रदेश में स्‍वतंत्रता सेनानी चन्‍द्रशेखर आजाद के जन्‍म स्‍थान से 9 अगस्‍त को तिरंगा यात्रा को झंडी दिखाकर रवाना किया था।
तिरंगे झंडे के साथ इस यात्रा का लक्ष्‍य समाज के सभी हिस्‍से के लोगों के बीच देशभक्ति का जोश जाग्रत करना है।
तिरंगा यात्रा 23 अगस्‍त तक आयोजित की जाएगी, जिसमें 75 मंत्री स्‍वतंत्रता आन्‍दोलन से जुड़े 150 स्‍थानों का दौरा करेंगे।
सात महिला मंत्री सैनिकों को राखी बांधने के लिए देश की सीमाओं पर जाएंगी।
संस्‍कृति मंत्रालय की ओर से नई दिल्‍ली में राजपथ के लॉन पर एक सप्‍ताह तक चलने वाले भारत पर्व का आयोजन किया जा रहा है।
इसका उद्देश्‍य देशभक्ति का भाव उत्‍पन्‍न करना, देश की समृद्ध सांस्‍कृतिक विविधता को बढ़ावा देना और आम लोगों की व्‍यापक भागीदारी सुनिश्चित करना है।
रक्षा मंत्री श्री मनोहर पर्रिकर ने सूचना और प्रसारण मंत्री श्री वेंकैया नायडू तथा संस्‍कृति और पर्यटन मंत्री श्री महेश शर्मा की उपस्थिति में 12 अगस्‍त को राजपथ के लॉन में भारत पर्व का शुभारंभ किया था।
यह कार्यक्रम जनता के लिए खुला है और इसमें प्रवेश नि:शुल्‍क है।
सशस्‍त्र बलों के बैंडों की प्रस्‍तुतियां, 50 स्‍टॉलों से युक्‍त अनेक प्रकार की पाकशैली वाले फूड कोर्ट, हस्‍तकला मेला, विभिन्‍न राज्‍यों, क्षेत्रीय संघों/ संगठनों/ सांस्‍कृतिक और सामाजिक संगठनों आदि से मूल विषय आधारित 17 पैवेलियन और सांस्‍कृतिक प्रस्‍तुतियां इस आयोजन की मुख्‍य विशेषताओं में शामिल हैं।
सूचना और प्रसारण मंत्रालय ने ‘‘आजादी 70 साल – याद करो कुर्बानी’’ नामक एक फोटो प्रदर्शनी आयोजित की है।
स्‍वतंत्रता दिवस समारोहों को जनता का त्‍यौहार बनाने के उद्देश्‍य से देशभर में कई बेजोड़ पहलें शुरू की गई हैं।
नई दिल्‍ली स्थित सीरी फोर्ट सभागार में 12 अगस्‍त से एक सप्‍ताह तक चलने वाला ‘’स्‍वतंत्रता दिवस फिल्‍म उत्‍सव’’ जारी है।
इसी दिन स्‍वतंत्रता उत्‍सव मूलविषय पर आधारित गीत ‘’तिरंगा यात्रा’’ शुरू की गई है।
पहली बार रवीन्‍द्रनाथ टैगोर, बंकिम चंद्र चटर्जी, मुहम्‍मद इकबाल, कवि प्रदीप, शकील बदायूनी, नौशाद, पीताम्‍बर दास और अन्‍य जैसे देशभक्ति गीतों के रचयिता की जीवनी के साथ-साथ आचार्य अत्रेय द्वारा तेलुगू में भारतमाताकु जेय जेजेलू (1972) जैसे क्षेत्रीय भाषाओं के गीतों के साथ संगीत से पहले संक्षिप्‍त परिचय प्रसारित किया जा रहा है।
पहली बार स्‍वतंत्रता समारोह पर आधारित एक वेबपेज शुरू किया गया है, जिसमें अभिलेख आधारित तस्‍वीर, दृश्‍य और श्रव्‍य सामग्रियों, सोशल मीडिया लिंक चुनिंदा बहादुरों पर आधारित तथ्‍य और ग्राफिक, प्रेस विज्ञप्तियां तथा विशेषलेखों के अलावा प्रधामनंत्री के भाषण रखे गए हैं।
सरकार द्वारा आयोजित गतिविधियों के बारे में व्‍यापक जागरूकता पैदा करने के उद्देश्‍य से ट्वीटर और फेसबुक जैसे सोशल मीडिया के मंचों तथा अन्‍य मंचों का व्‍यापक इस्‍तेमाल किया जा रहा है।
