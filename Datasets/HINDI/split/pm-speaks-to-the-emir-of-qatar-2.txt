प्रधानमंत्री श्री नरेन्‍द्र मोदी ने आज कतर के अमीर शेख तमीम बिन हमाद अल थानी से बात की, जिन्‍होंने प्रधानमंत्री को कतर की यात्रा के लिए आमंत्रित किया।
प्रधानमंत्री ने कतर के अमीर की मार्च 2015 में भारत की राजकीय यात्रा को याद किया जिसने द्विपक्षीय संबंधों को नई शक्ति और गति प्रदान की।
उन्‍होंने जोर देकर कहा कि भारत कतर के साथ अपने संबंधों को उच्‍च महत्‍व देता है।
प्रधानमंत्री ने कतर में रह रहे भारतीय समुदाय के लोगों के हितों की रक्षा और उनकी बेहतरी तथा सुरक्षा के लिए अमीर व कतर सरकार की ओर से उठाए जा रहे कदमों की सराहना की।
दोनों नेताओं ने द्विपक्षीय संबंधों को प्रगाढ़ बनाने के उपायों पर चर्चा की।
इसमें व्‍यापार, निवेश, ऊर्जा, सुरक्षा, रक्षा, संस्‍कृति और आपसी संपर्क के क्षेत्र शामिल हैं।
कतर के अमीर ने भारत की आर्थिक प्रगति में सहयोग को लेकर कतर की दिलचस्‍पी दोहराई।
प्रधानमंत्री ने क्षेत्रीय शांति और स्थिरता के लिए कतर द्वारा निभाई जा रही भूमिका की सराहना की।
प्रधानमंत्री ने परस्‍पर सुविधाजनक तारीख में कतर की यात्रा करने का निमंत्रण स्‍वीकार कर लिया है।
