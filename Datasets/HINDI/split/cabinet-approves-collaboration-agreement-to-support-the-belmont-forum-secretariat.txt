प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने 40,000 यूरो के कुल अनुमानित व्‍यय पर जनवरी 2015 से दिसंबर 2017 तक बेलमॉन्‍ट फोरम सेक्रेटैरिएट के समर्थन के लिए फ्रांस के फ्रेंच नैशनल रिसर्च एजेंसी (एएनआर) के साथ सहयोग समझौते पर हस्‍ताक्षर को मंजूरी दी है।
मंत्रिमंडल ने बेलमॉन्‍ट फोरम सेक्रेटैरिएट को वित्तीय सहायता 2017 के बाद भी जारी रखने को मंजूरी दी है।
साल 2009 में स्‍थापित बेलमॉन्‍ट फोरम वैश्विक जलवायु परिवर्तन अनुसंधान एवं अंतरराष्‍ट्रीय विज्ञान परिषदों को वित्तीय सहायता प्रदान करने वाला विश्‍व का एक प्रमुख उच्‍चस्‍तरीय समूह है।
यह प्राकृतिक एवं सामाजिक वैज्ञानिकों के बीच अंतरराष्‍ट्रीय अनुसंधान सहयोग और अंतरराष्‍ट्रीय संसाधनों के संरेखण के जरिये समाज के लिए अंतरराष्‍ट्रीय पर्यावरण अनुसंधान प्राथमिकताओं की पहचान एवं अध्‍ययन के लिए अवसर प्रदान करता है।
भारत के अलावा बेलमॉन्‍ट फोरम के सदस्‍यों में ऑस्‍ट्रेलिया, ब्राजील, कनाडा, यूरोपीय आयोग, फ्रांस, जर्मनी, जापान, नीदरलैंड, दक्षिण अफ्रीका, ब्रिटेन, अमेरिका आदि शामिल हैं।
पृथ्‍वी विज्ञान मंत्रालय (एमओईएस) बेलमॉन्‍ट फोरम में 2012 से ही भारत का प्रतिनिधित्‍व करता रहा है।
बेलमॉन्‍ट की गतिविधियों के समन्‍वय के लिए बेलमॉन्‍ट फोरम के किसी एक सदस्‍य द्वारा बारी-बारी से सेक्रेटैरिएट की मेजबानी की जाती है।
एएनआर फ्रांस जनवरी 2015 से दिसंबर 2017 तक इस सेक्रेटैरिएट की मेजबानी कर रहा है।
सेक्रेटैरिएट की मेजबानी के लिए व्‍यय का वहन बेलमॉन्‍ट फोरम के सदस्‍य देशों द्वारा वस्‍तु या नकद सहयोग के रूप में किया जाता है।
प्रभाव:
यह समझौता फोरम के संचालन में काफी हद तक निरंतरता बरकरार रखने में मदद करेगा और यह बेलमॉन्‍ट फोरम की गतिविधियों का समन्‍वय भी सुचारू तरीके से करने में मदद करेगा।
भारत पहले से ही चार कोलैबोरैटिव रिसर्च एक्‍शंस (सीआरए) में भाग ले रहा है और सेक्रेटैरिएट बेलमॉन्‍ट फोरम की गतिविधियों में सहयोग करेगा।
इसलिए इस समझौते से अंतत: भारतीय वैज्ञानिक समुदाय लाभान्वित होंगा।
पृष्‍ठभूमि:
साल 2009 में बेलमॉन्‍ट फोरम की स्‍थापना से ही उसके परिचालन की देखरेख बेलमॉन्‍ट फोरम के संबंधित अध्‍यक्षों से संबद्ध अंशकालिक सचिवालय द्वारा किया जाता रहा है।
चूंकि सह-अध्‍यक्ष बदलते रहते हैं, इसलिए सेक्रेटैरिएट भी बदलता रहता है और सह-अध्‍यक्ष विभिन्‍न टाइम जोन के साथ विभिन्‍न महाद्वीपों से होते हैं।
इस फोरम के परिचालन को एक निश्चित सीमा तक बरकरार रखने के लिए बेलमॉन्‍ट फोरम के सदस्‍यों द्वारा क्रमिक आधार पर एक स्‍थायी सेक्रेटैरिएट स्‍थापित करने के लिए सहमति जताई गई थी।
एएनआर फ्रांस ने जनवरी 2015 से दिसंबर 2017 तक इस सेक्रेटैरिएट की मेजबानी करने के लिए राजी हुआ था।
