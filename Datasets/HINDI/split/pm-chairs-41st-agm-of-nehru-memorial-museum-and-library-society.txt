प्रधानमंत्री श्री नरेन्‍द्र मोदी ने आज नेहरू स्मारक संग्रहालय एवं पुस्तकालय (एनएमएमएल) सोसायटी की 41वीं वार्षिक आम बैठक (एजीएम) की अध्‍यक्षता की।
प्रधानमंत्री ने सुझाव दिया कि एनएमएमएल को वैश्विक मौजूदगी दर्ज करने के लिए तकनीक का अधिकतम इस्‍तेमाल सुनिश्चित करने की कोशिश करनी चाहिए।
उन्‍होंने कहा कि एनएमएमएल के कामकाज को विभिन्‍न भारतीय भाषाओं में भी दर्शाना चाहिए, ताकि भारत की विविधता को बेहतर ढंग से प्रतिबिंबित किया जा सके।
प्रधानमंत्री ने कहा कि समकालीन विषयों जैसे सुशासन पर पंडित नेहरू सरीखे भारत के महान नेताओं के विचारों को प्रतिबिंबित करने की कोशिश की जानी चाहिए।
उन्‍होंने कहा कि भारत के नौजवान इस राष्‍ट्र का निर्माण करने वाले महान नेताओं से काफी प्रेरणा ले सकते हैं।
उन्‍होंने खासकर पंडित नेहरू की वैज्ञानिक सोच को युवाओं में आत्‍मसात करने की जरूरत पर बल दिया।
प्रधानमंत्री ने इस अवसर पर एकत्रित सभी सदस्‍यों द्वारा सुझाव देने के लिए उनका धन्‍यवाद किया।
गृह मंत्री श्री राजनाथ सिंह और संस्‍कृति राज्‍य मंत्री (स्‍वतंत्र प्रभार) श्री महेश शर्मा इस बैठक में उपस्थित थे।
