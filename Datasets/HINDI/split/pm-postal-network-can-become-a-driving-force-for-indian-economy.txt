प्रधानमंत्री श्री नरेन्‍द्र मोदी ने आज कहा कि भारतीय रेलवे की तरह विशाल डाक नेटवर्क भी भारतीय अर्थव्‍यवस्‍था के विकास को नई रफ्तार दे सकता है।
डाक नेटवर्क से फायदा उठाने पर गठित कार्यदल द्वारा रिपोर्ट पेश किए जाने के दौरान प्रधानमंत्री ने इस आशय की टिप्‍पणी की।
इस रिपोर्ट के विभिन्‍न पहलुओं पर आरंभिक चर्चा के बाद प्रधानमंत्री ने निर्देश दिया कि कम-से-कम समय में कार्यदल की सिफारिशों का विस्‍तृत अध्‍ययन सुनिश्‍चित किया जाए, ताकि इस दिशा में आवश्‍यक कदम उठाने का सिलसिला शुरू किया जा सके।
प्रधानमंत्री ने कहा कि शिक्षक के साथ-साथ डाकिया भी ग्रामीण क्षेत्रों में सर्वाधिक सम्‍मानित सरकारी कर्मचारी होता है।
प्रधानमंत्री ने कहा कि डाक विभाग की विशाल परिसम्‍पत्‍तियां देश भर में फैली हुई हैं।
लोगों के हित में इन परिसम्‍पत्‍तियों के समुचित इस्‍तेमाल के तरीके ढूंढे जाने चाहिए।
उन्‍होंने कहा कि लोगों को विभिन्‍न सेवाएं सुलभ कराने और उन्‍हें महत्‍वपूर्ण सरकारी सूचनाओं से अवगत कराने में ग्रामीण क्षेत्रों में स्‍थित डाकघरों का इस्‍तेमाल किया जाना चाहिए।
संचार एवं सूचना प्रौद्योगिकी मंत्री श्री रवि शंकर प्रसाद इस मौके पर उपस्‍थित थे।
कार्यदल की ओर से इसके चेयरमैन श्री टी. एस. आर. सुब्रमण्‍यन द्वारा इस बारे में प्रस्‍तुति दी गई।
