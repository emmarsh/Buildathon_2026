रूस के उप प्रधानमंत्री दिमित्री रोगोजिन ने नई दिल्‍ली में प्रधानमंत्री श्री नरेन्‍द्र मोदी से भेंट करके उन्‍हें अपने राष्‍ट्रपति ब्‍लादिमीर पुतिन की ओर से अभिवादन प्रस्‍तुत किया।
उन्‍होंने प्रधानमंत्री को बताया कि उनका देश भारत के साथ संबंधों को और मजबूत तथा खासतौर से आपसी रणनीतिक भागीदारी को और सुदृढ़ बनाना चाहता है।
प्रधानमंत्री ने रूस को भारत का ऐसा भरोसेमंद मित्र बताया जो समय की कसौटी पर खरा उतरा है और मुश्किल दिनों में भारत के साथ खड़ा रहा है।
उन्‍होंने रूस को रक्षा मामलों में भारत का प्रमुख भागीदार बताया और कहा कि देश में रूस के लिए बहुत ज्‍यादा सद्भाव है।
प्रधानमंत्री ने इन संबंधों को और बुलंदी तक पहुंचाने की इच्‍छा जाहिर की।
उन्‍होंने हाल की (14 जून को) आईएनएस विक्रमादित्‍य के सिलसिले में अपनी यात्रा की चर्चा की।
इसके लिए उन्‍होंने रूस के उप प्रधानमंत्री रोगोजिन को धन्‍यवाद दिया और कहा कि रूस ने भारत की नौसैनिक क्षमता को नई ऊंचाइयों तक पहुंचाया है।
उन्‍होंने कहा कि वर्ष में होने वाली शीर्ष बैठक के दौरान वह राष्‍ट्रपति पुतिन के साथ अपनी मुलाकात की आशा भरी निगाहों से इंतजार कर रहे हैं।
विदेश मंत्री श्रीमती सुषमा स्‍वराज, विदेश सचिव सुश्री सुजाता सिंह, प्रधानमंत्री के प्रधान सचिव, श्री नृपेन्‍द्र मिश्र और राष्‍ट्रीय सुरक्षा सलाहकार अजित डोभाल भी इस मौके पर मौजूद थे।
