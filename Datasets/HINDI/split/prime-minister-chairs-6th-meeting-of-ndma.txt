प्रधानमंत्री श्री नरेन्‍द्र मोदी ने आज नई दिल्‍ली में राष्‍ट्रीय आपदा प्रबंधन प्राधिकरण (एनडीएमए) की छठी बैठक की अध्‍यक्षता की।
प्रधानमंत्री ने इस दौरान एनडीएमए की विभिन्‍न गतिविधियों की समीक्षा की, ताकि देश को प्रभावित करने वाली आपदाओं का प्रबंधन कारगर ढंग से हो सके और इसके साथ ही समुचित कदम भी समय पर उठाये जा सकें।
उन्‍होंने एनडीएमए द्वारा कार्यान्वित की जा रही मौजूदा परियोजनाओं की भी समीक्षा की।
प्रधानमंत्री ने विभिन्‍न हितधारकों के बीच बेहतर समन्‍वय स्‍थापित करने और अधिक से अधिक संयुक्‍त अभ्‍यास करने की जरूरत पर विशेष बल दिया, ताकि जान-माल की रक्षा के लिए कारगर ढंग से त्‍वरित कदम उठाये जा सकें।
उन्‍होंने आपदा प्रबंधन के क्षेत्र में वैश्विक विशेषज्ञता का उपयोग करने की आवश्‍यकता पर भी विशेष जोर दिया।
केन्‍द्रीय गृह मंत्री श्री राजनाथ सिंह, केन्‍द्रीय वित्‍त मंत्री श्री अरुण जेटली और केन्‍द्रीय कृषि एवं किसान कल्‍याण मंत्री श्री राधामोहन सिंह भी इस अवसर पर उपस्थित थे।
इसके अलावा एनडीएमए के सदस्‍यगण एवं अधिकारीगण भी इस अवसर पर मौजूद थे।
