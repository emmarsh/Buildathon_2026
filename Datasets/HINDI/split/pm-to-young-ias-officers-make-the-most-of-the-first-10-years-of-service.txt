मौलिक परिवर्तन लाने के लिए कड़ी मेहनत करें और लोगों को साथ लेकर चलें।
प्रधानमंत्री श्री नरेन्द्र मोदी ने आज 2013 बैच के युवा आईएएस अधिकारियों के साथ एक परिचर्चा सत्र का आयोजन किया।
इन अधिकारियों ने सहायक सचिवों के रूप में भारत सरकार के साथ तीन महीने का कार्यकाल पूरा किया है।
यह आईएएस अधिकारियों का ऐसा पहला बैच है जिसने अपने कैरियर की शुरूआत केन्द्र सरकार में एक कार्यकाल के साथ की है।
अधिकारियों को संबोधित करते हुए प्रधानमंत्री ने कहा कि वे अपनी सेवा के पहले 10 वर्षों का सर्वश्रेष्ठ उपयोग करें।
जब वे क्षेत्र में काम करेंगे तब उन्हें जनता की भलाई के लिए अधिक से अधिक योगदान करने का मौका मिलेगा।
प्रधानमंत्री ने कहा कि अक्सर ऐसा होता है कि आप के नए विचारों और नए विजन को पुरानी पीढ़ी का प्रतिरोध सहन करना पड़े, लेकिन आगे बढ़ने का रास्ता यही है कि कड़ी मेहनत की जाए और लोगों को साथ लेकर चला जाए।
यही लोगों को जोड़ने की कुंजी है।
अधिकारियों ने प्रधानमंत्री को मुद्रा, सरकारी संचार को सुधारना, नागरिक केंद्रित सेवा की निगरानी करना, एक भारत-श्रेष्ठ भारत, मृदा स्वास्थ्य कार्ड योजना और राष्ट्रीय खनिज उत्खन्न नीति सहित छह प्रमुख विषयों पर प्रेज़न्टेशन दिए।
