प्रधानमंत्री श्री नरेन्‍द्र मोदी ने मैसूरू और केएसआर बेंगलूरू के बीच विद्युतीकरण वाली रेलवे लाइन आज राष्‍ट्र को समर्पित की।
उन्‍होंने मैसूरू रेलवे स्‍टेशन पर आयोजित एक समारोह में मैसूरू और उदयपुर के बीच चलने वाली ‘पैलेस क्‍वीन हमसफर एक्‍सप्रेस’ रेलगाड़ी को झंडी दिखाकर रवाना भी किया।
इससे पहले, प्रधानमंत्री ने बाहुबली महामस्‍तकाभिषेक महोत्‍सव-2018 में हिस्‍सा लिया और भारतीय पुरातत्‍व सर्वेक्षण द्वारा विंध्‍यगिरी पर्वत पर बनाए गए सीढि़यों वाले मार्ग का उद्घाटन किया।
उन्‍होंने बाहुबली जनरल अस्‍पताल का उद्घाटन भी किया।
श्रवणबेलगोला में एक जनसभा को संबोधित करते हुए प्रधानमंत्री ने कहा कि हमारे देश के संतो और ऋषियों ने हमेशा से ही समाज की सेवा की हैं और सकारात्‍मक बदलाव का माध्‍यम बने हैं।
हमारे समाज की ताकत यह है कि हमने हमेशा से समय के साथ खुद को बदला है और नए संदर्भों में बदलावों को आसानी से अपनाया है।
उन्‍होंने कहा, गरीबों को किफायती और गुणवत्ता युक्‍त स्वास्थ्य सेवाएं उपलब्ध कराना हमारा कर्तव्य है।
