प्रधानमंत्री श्री नरेन्द्र मोदी ने पदभार संभालने के बाद पहली बार आज अपने गृहनगर वडनगर का दौरा किया।
प्रधानमंत्री का स्वागत करने के लिए शहर के निवासी सड़कों पर उमड़ पड़े।
प्रधानमंत्री ने हटकेश्वर मंदिर में पूजा-अर्चना की।
वह कुछ समय के लिए उस स्कूल में भी रुके जहां प्रधानमंत्री बचपन में पढ़ा करते थे।
प्रधानमंत्री ने वडनगर में जीएमआईआरएस मेडिकल कॉलेज का भी दौरा किया और इसकी लोकार्पण पट्टिका का अनावरण किया।
उन्होंने कॉलेज के छात्रों से भी संक्षिप्त बातचीत की।
इसके बाद एक जनसभा में प्रधानमंत्री ने पूर्ण प्रतिरक्षण के लक्ष्य की दिशा में तेज प्रगति करने के लिए सघन मिशन इंद्रधनुष की शुरुआत की।
इससे शहरी क्षेत्रों और कम प्रतिरक्षण कवरेज वाले अन्य इलाकों में ज्यादा ध्यान दिया जा सकेगा।
प्रधानमंत्री ने आईएमटेको की शुरुआत के अवसर पर स्वास्थ्य कार्यकर्ताओं को ई-टैबलेट भी वितरित किए।
आशा कार्यकर्ताओं का प्रदर्शन सुधारने के लिए यह एक अभिनव मोबाइल फोन एप्लीकेशन है।
इसके अलावा उन्होंने कुछ अन्य विकास कार्यों की भी शुरुआत की।
इस बीच, एक उत्साही जमसमूह को संबोधित करते हुए प्रधानमंत्री ने कहा कि अपने गृहनगर लौटकर आना और इतना गर्मजोशी भरा स्वागत होना खास है।
प्रधानमंत्री ने कहा, ‘मैं आज जो कुछ भी हूं, उन मूल्यों के कारण हूं जो मैंने वडनगर में आप सबके बीच इस मिट्टी में सीखे।’
प्रधानमंत्री ने वडनगर के लोगों से कहा, ‘मैं आपकी दुआओं के साथ वापस जाऊंगा और आप सभी को भरोसा दिलाता हूं कि मैं देश के लिए और कठिन परिश्रम करूंगा।’
प्रधानमंत्री ने इस बात पर प्रसन्नता जताई कि उन्हें स्वास्थ्य के क्षेत्र से जुड़ी परियोजनाओं विशेषकर सघन मिशन इंद्रधनुष की शुरुआत करने का अवसर मिला।
प्रधानमंत्री ने इस बात का भी जिक्र किया कि कैसे सरकार स्टेंट की कीमतें नीचे लाई और कहा, सरकार गरीबों के लिए स्वास्थ्य सेवाओं को सस्ता बनाने के लिए निरंतर प्रयास कर रही है।
मेडिकल कॉलेज के छात्रों के साथ अपने संवाद का जिक्र करते हुए प्रधानमंत्री ने कहा, एक समाज के तौर पर हमें ज्यादा से ज्यादा डॉक्टर चाहिए, जो लोगों की सेवा कर सकें।
