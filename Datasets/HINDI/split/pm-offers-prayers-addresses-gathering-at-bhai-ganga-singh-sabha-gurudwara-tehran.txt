प्रधानमंत्री श्री नरेन्द्र मोदी ने शाम को तेहरान पहुंचने के तुरंत बाद शाम में भाई गंगा सिंह सभा गुरुद्वारा में गुरु ग्रंथ साहिब के सामने मत्था टेका।
उन्हें इस मौके पर गुरुद्वारा प्रबंधन समिति की ओर से सरोपा और तलवार भेंट की गई।
गुरुद्वारा में मौजूद लोगों को संबोधित करते हुए प्रधानमंत्री ने नई पीढ़ी के लिए भारतीय परंपरा और समृद्ध विरासत को बचाए रखने के लिए सिख समुदाय की सराहना की।
उन्होंने कहा कि भारतीय वसुधैव कुटुंबकम में विश्वास रखते हैं- पूरा विश्व ही हमारा परिवार है, और इसलिए सभी के साथ आसानी से घुलमिल जाते हैं।
प्रधानमंत्री ने कहा कि गुरू गोविंद सिंह के 350वीं जयंती भारत और दुनिया के सभी हिस्सों में मनायी जाएगी।
उन्होंने कहा कि इसके जरिए युवा पीढ़ी को बड़े पैमाने पर हमारे गुरुओं की शहादत और गुरू ग्रंथ साहिब के बारे में जानकारी देने के साथ ही जागरुक किया जाएगा।
