प्रधानमंत्री श्री नरेन्‍द्र मोदी ने शनिवार को टूलूज में एयरबस सुविधा का दौरा किया।
उन्‍हें एयर बस आपूर्ति श्रृंखला में शामिल भारतीय कम्‍पनियों के बारे में जानकारी दी गई और उन्‍होंने वहां मौजूद भारतीय कर्मचारियों के साथ कुछ देर बातचीत की।
प्रधानमंत्री ने टूलूज में सीएनईएस- नेशनल सेंटर फॉर स्‍पेस स्‍टडीज का भी दौरा किया।
उन्होंने वहां भारतीय मूल के स्‍नात्‍तकोत्‍तर छात्रों के साथ कुछ देर बातचीत की।
प्रधानमंत्री ने नव शैपल में प्रथम विश्‍व युद्ध स्‍मारक पर श्रद्धांजलि अर्पित की, यह स्‍मारक प्रथम विश्‍व युद्ध के दौरान फ्रांस और बेल्जियम में हुई लड़ाइयों में प्राण न्‍यौछावर करने वाले करीब 4700 भारतीय सैनिकों के सम्‍मान में बनाया गया है।
प्रधानमंत्री ने स्‍मारक पर आगंतुक पुस्तिका में लिखा, ‘’विश्‍वयुद्ध के दौरान विदेशी धरती पर लड़ने वाले हमारे सैनिकों ने अपने समर्पण, वफादारी, साहस और बलिदान के बल पर दुनिया भर से सराहना प्राप्‍त की।
मैं उन्‍हें सलाम करता हूं’’
उन्‍होंने नव शैपल में स्‍मारक के बाहर एकत्र भारतीय मूल के युवाओं से भी मुलाकात की।
उन्‍होंने युवाओं से अनुरोध किया कि वे उनके साथ ‘शहीदों अमर रहो’ का नारा लगाएं।
