मालदीव के विदेश मंत्री और राष्‍ट्रपति के विशेष प्रतिनिधि डॉ. मोहम्‍मद असीम ने आज प्रधानमंत्री श्री नरेन्‍द्र मोदी से मुलाकात की।
दोनों नेताओं ने भारत और मालदीव के बीच निकट पड़ोसी के रूप में संबंधों की चर्चा की, जो हिन्‍द महासागर में साझा इतिहास, संस्‍कृति और समुद्री हितों से जुड़े हैं।
विशेष प्रतिनिधि डॉ. असीम ने मालदीव की ‘’इंडिया फर्स्‍ट’’ नीति के अंतर्गत भारत के साथ निकट संबंधों को बरकरार रखने की मालदीव की प्रतिबद्धता दोहराई।
प्रधानमंत्री ने दृढ़तापूर्वक कहा कि भारत हमेशा मालदीव का भरोसेमंद और निकट पड़ोसी रहेगा और उसकी प्रगति तथा सुरक्षा में सहायक होगा।
डॉ. असीम ने मालदीव की यात्रा पर प्रधानमंत्री को आमंत्रित करने के राष्‍ट्रपति यमीन के निमंत्रण को दोहराया।
प्रधानमंत्री ने निमंत्रण के लिए उनका आभार व्‍यक्‍त किया और उचित समय पर यात्रा करने के बारे में सहमति व्‍यक्‍त की।
डॉ. असीम ने प्रधानमंत्री को राष्‍ट्रपति अब्‍दुल्‍ला यमीन की शुभकामनाएं दीं।
प्रधानमंत्री ने भी उन्‍हें हार्दिक शुभकामनाएं दीं।
