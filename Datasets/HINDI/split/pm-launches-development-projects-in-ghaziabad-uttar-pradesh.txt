प्रधानमंत्री श्री नरेन्‍द्र मोदी ने आज उत्‍तर प्रदेश के गाजियाबाद में विभिन्‍न विकास परियोजनाओं का शुभारंभ किया।
उन्‍होंने हिंडन हवाई अड्डे में यात्री टर्मिनल के उद्धाटन मौके पर वहां एक पट्टिका का अनावरण किया।
बाद में सिंकदरपुर में दिल्‍ली -गाजियाबाद-मेरठ रीजनल रैपिड ट्रांसिट रेल प्रणाली का शिलान्‍यास करने के साथ ही कयी विकास परियोजना का उद्घाटन करते हुए सरकार के विभिन्‍न परियोजनाओं के लाभार्थियों को प्रमाण पत्र सौंपे।
प्रधानमंत्री गाजियाबाद में शहीद स्‍थल मेट्रो स्‍टेशन भी गए और बाद में वहां से दिलशाद गार्डन तक के लिए नयी मेट्रो रेल को हरी झंडी दिखाई।
उन्‍होंने इस मेट्रो ट्रेन में यात्रा भी की।
गाजियाबाद के सिंकदरपुर मे एक विशाल जनसभा को संबोधित करते हुए प्रधानमंत्री ने कहा कि गाजियाबाद थ्री सी के लिए जाना जाता है।
इस थ्री सी का अर्थ हैृ, कनेक्टिविटी, क्लीनलिनेस और कैपिटल।
उन्‍होंने इस संदर्भ में गाजियाबाद में बेहतर हुई सड़क और मेट्रो संपर्क सेवाओं, उसके स्‍वच्‍छ सर्वेक्षण में 13 वां स्‍थान प्राप्‍त करने और उत्‍तर प्रदेश के एक बड़े औद्धयोगिक केन्‍द्र के रूप में विकसित होने का भी उल्‍लेख किया।
प्रधानमंत्री ने कहा कि हिंडन हवाई अड्डे में नया यात्री टर्मिनल बन जाने से अब गाजियाबाद के लोगों को हवाई यात्रा के लिए दिल्‍ली नहीं जाना पड़ेगा और वे अन्‍य शहरों के लिए गाजियाबाद से ही विमान सेवाएं ले सकेंगे।
उन्होंने कहा कि जिस तेजी से यात्री टर्मिनल का निर्माण किया गया है, वह केंद्र सरकार के दृढ़ संकल्प और कार्य करने की शैली को दर्शाता है।
उन्होंने कहा कि शहीद स्‍थल से मेट्रो का नया खंड उत्तर प्रदेश और दिल्ली के बीच चलने वाले यात्रियों की परेशानियों को कम करेगा।
प्रधानमंत्री ने कहा कि 30 हजार करोड़ रूपए की लागत से निर्मित दिल्‍ली–मेरठ रैपिड रीजनल रेल ट्रांसिट सिस्‍टम देश में अपनी तरह का पहला रैपिड रेल ट्रांसिट सिस्‍टम है।
इसके बन जाने से दिल्‍ली और मेरठ के बीच यात्रा का समय काफी घट जाएगा।
उन्‍होंने कहा कि गाजियाबाद में विकसित की जा रही आधुनिक आधारभूत संरचनाओं से गाजियाबाद तथा उसके आसपास रहने वाले लोगों का जीवन आसान बनेगा।
उन्‍होंने कहा कि ऐसी आधारभूत संरचनाएं देश के अन्‍य हिस्‍सों में विकसित की जा रही हैं।
श्री मोदी ने इस अवसर पर प्रधानमंत्री श्रम योगी मानधन योजना के फायदे गिनाते हुए कहा कि इससे असंगठित क्षेत्र में काम करने वालों को वृ्द्धावस्‍था में आर्थिक सुरक्षा मिलेगी।
उन्‍होंने कहा कि दो करोड़ से ज्‍यादा किसानों को प्रधानमंत्री किसान सम्‍मान निधि की पहली किस्‍त मिल चुकी है।
प्रधानमंत्री ने कहा कि उनकी सरकार प्रधानमंत्री आवास योजना, आयुष्‍मान भारत और प्रधानमंत्री श्रम योगी मानधन जैसी सुविचारित योजनाओं के माध्‍यम से देश के नागरिकों के लिए असंभव कार्यों को भी संभव बना रही है।
