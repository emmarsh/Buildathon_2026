प्रधानमंत्री ने देशवासियों से आपदाग्रस्त जम्मू और कश्मीर के बाढ़ प्रभावित लोगों के लिए एकजुटता के साथ खड़े होने की अपील की।
प्रधानमंत्री श्री नरेन्द्र मोदी ने आज देश के सभी नागरिकों से प्रधानमंत्री के राष्ट्रीय राहत कोष में उदारतापूर्वक दान देने की अपील की।
उन्होंने देशवासियों से आपदाग्रस्त जम्मू-कश्मीर के बाढ़ से प्रभावित लोगों के लिए एकजुटता के साथ खड़े होने और संकट की इस घड़ी में उन्हें मदद पहुंचाने के राष्ट्रीय प्रयास का हिस्सा बनने की अपील की।
अपील मेरे प्यारे देशवासियो, आप सभी जानते हैं कि जम्मू व कश्मीर राज्य में आई अब तक की सबसे भीषण बाढ़ ने भारी तबाही मचाई है।
इस भीषण बाढ़ में अनेक लोगों की मृत्यु हो गई है अथवा वे अस्थायी रूप से विस्थापित हो गए हैं।
करोड़ों रुपए की संपत्ति और बुनियादी ढांचे का नुकसान हुआ है।
संकट की इस घड़ी में हमारे देशवासियों को हमारी मदद की जरूरत है जिससे वे इस आपदा से उबर सकें और अपने जीवन की फिर से शुरुआत कर सकें।
केंद्र सरकार प्रभावित लोगों को सुरक्षित निकालने, उन्हें राहत पहुंचाने और उनके पुनर्वास के प्रयासों में जम्मू व कश्मीर सरकार को पूरा सहयोग दे रही है।
इसके अलावा वह उन्हें सीधे सहायता भी उपलब्ध करा रही है।
मैं सभी देशवासियों से अनुरोध करता हूं कि वे जम्मू व कश्मीर में मुसीबत में फंसे भाइयों और बहनों के साथ कंधे से कंधा मिलाकर खड़े हों और संकट की इस घड़ी में उनकी सहायता करने के राष्ट्रीय प्रयास का हिस्सा बनें।
मैं सभी नागरिकों से अपील करता हूं कि वे प्रधान मंत्री राष्ट्रीय राहत कोष में उदारतापूर्वक अंशदान दें।
नई दिल्ली (नरेन्द्र मोदी) 12 सितंबर, 2014 अंशदान ‘प्रधान मंत्री राष्ट्रीय राहत कोष’ के नाम से जारी चैक/ड्राफ्ट के माध्यम से अथवा नकद किया जा सकता है और उसे प्रधान मंत्री कार्यालय, साउथ ब्लॉक, नई दिल्ली-110 011 को भेजा जा सकता है।
इस संबंध में राष्ट्रीकृत बैंकों को निर्देश दिए गए हैं कि वे प्रधान मंत्री राष्ट्रीय राहत कोष के पक्ष में देय ड्राफ्ट तैयार करने के लिए कोई शुल्क न लें।
प्रधान मंत्री कार्यालय की वेबसाइट http://pmnrf.gov.in/payform.php के माध्यम से ऑनलाइन अंशदान भी किया जा सकता है।
अंशदान निम्नलिखित बैंकों की किसी भी शाखा से सीधे प्रधान मंत्री राष्ट्रीय राहत कोष के खाते में भी किया जा सकता हैः इलाहाबाद बैंक, आंध्रा बैंक, एक्सिस बैंक, बैंक ऑफ बड़ौदा, बैंक ऑफ इंडिया, बैंक ऑफ महाराष्ट्र, केनरा बैंक, सेंट्रल बैंक ऑफ इंडिया, सिटी बैंक, कारपोरेशन बैंक, देना बैंक, एचडीएफसी बैंक, आईसीआईसीआई बैंक, आईडीबीआई बैंक लिमिटेड, इंडियन बैंक, इंडियन ओवरसीज़ बैंक, कोटक महिन्द्रा बैंक, ओरिएण्टल बैंक ऑफ कॉमर्स, पंजाब एण्ड सिंध बैंक, पंजाब नेशनल बैंक, स्टैण्डर्ड चार्टर्ड बैंक, स्टेट बैंक ऑफ इंडिया, सिंडिकेट बैंक, यूको बैंक, यूनियन बैंक ऑफ इंडिया, यूनाईटेड बैंक ऑफ इंडिया, विजया बैंक और यस बैंक लिमिटेड।
अंशदान मनीऑर्डर से भी भेजा जा सकता है जिस पर कोई कमीशन नहीं लिया जाएगा।
प्रधान मंत्री राष्ट्रीय राहत कोष में दिए जाने वाले अंशदान को आयकर अधिनियम की धारा 80(जी) के तहत कर-योग्य-आय से शत-प्रतिशत छूट प्राप्त है।
