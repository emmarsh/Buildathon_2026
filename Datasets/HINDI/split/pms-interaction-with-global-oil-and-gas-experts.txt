प्रधानमंत्री श्री नरेन्‍द्र मोदी ने आज विश्‍व के तेल और गैस विशेषज्ञों के साथ बातचीत की।
यह बातचीत दो घंटे चली।
बातचीत के दौरान केंद्रीय मंत्रीगण श्री अरुण जेटली, श्री पियूष गोयल और श्री धर्मेन्‍द्र प्रधान, नीति आयोग के अध्‍यक्ष श्री अरविंद पनगढि़या सहित सरकार और नीति आयोग के आला अधिकारी भी उपस्थित थे।
बातचीत में भारत की ऊर्जा क्षमता में गैस का हिस्‍सा बढ़ाने, तेल और गैस की खोज में नए निवेश, नियामक ढांचे, तेल और गैस क्षेत्रों में अंतर्राष्‍ट्रीय भूमिका, शेल गैस और कोल-बेड मिथेन जैसे उभरते क्षेत्रों तथा ‘मेक इन इंडिया’ के दायरे में तेल तथा गैस क्षेत्र को लाने के संबंध में संभावनाओं पर चर्चा की गई।
प्रधानमंत्री ने अपने विजन का उल्‍लेख करते हुए इस बात पर जोर दिया कि तेल तथा गैस क्षेत्र की भूमिका बढ़ाई जाए, निवेश किया जाए, प्रौद्योगिकी का उन्‍नयन किया जाए और मानव संसाधन का विकास किया जाए।
