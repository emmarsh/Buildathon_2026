प्रधानमंत्री श्री नरेंद्र मोदी ने हाल ही में समाप्त हुए राष्ट्रमंडल खेलों के पदक विजेताओं से आज बातचीत की।
पदक विजेताओं ने प्रधानंमत्री से लोक कल्याण मार्ग पर मुलाकात की।
प्रधानमंत्री ने सभी पदक विजेताओं को बधाई दी तथा उन खिलाड़ियों को भी बधाई दी जो पदक जीत पाने में असफल रहे, परन्तु उन्होंने विश्वसनीय प्रदर्शन किया।
उन्होंने कहा कि खेल क्षेत्र में सफलता प्रत्येक व्यक्ति को प्रेरित करती है।
उन्होंने पदक विजेताओं से कहा कि उनकी सफलता ने भारत के स्तर को ऊंचा किया है।
उन्होंने कहा कि जब भी कोई भारतीय खिलाड़ी विश्व स्तर पर जीत दर्ज करता है तो भारतीय ध्वज ऊंचा फहराया जाता है।
प्रधानमंत्री ने आज कहा कि वर्तमान समय में एक खिलाड़ी का जीवन कई दशकों तक विस्तारित होता है।
इस संदर्भ में उन्होंने मेरीकॉम का उदाहरण प्रस्तुत किया, जो संसद सदस्य होते हुए भी स्वर्ण पदक जीत रही हैं।
उन्होंने पुलेला गोपीचंद का भी जिक्र किया, जो अपने अत्यधिक सफल खेल जीवन के बाद विभिन्न खिलाड़ियों संरक्षण तथा कोचिंग दे रहे हैं।
प्रधानमंत्री ने कहा कि प्रतिभा के अलावा आज खिलाड़ियों के लिए प्रशिक्षण, एकाग्रता, कठिन मेहनत और मानसिक दृढ़ता आवश्यक है।
इस संदर्भ में उन्होंने योग के फायदों का वर्णन किया।
प्रधानमंत्री ने खिलाड़ियों को अपने गुरूओं, संरक्षण व कोचिंग देने वालों तथा अपने शिक्षकों को याद करने और उनके संपर्क में रहने का आग्रह किया जिन्होंने उन्हें बचपन से मार्गदर्शन प्रदान किया है।
इस अवसर पर केन्द्रीय युवा मामले तथा खेल राज्य मंत्री (स्वतंत्र प्रभार) कर्नल राज्यवर्धन राठौर भी उपस्थित थे।
