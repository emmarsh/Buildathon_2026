प्रधानमंत्री श्री नरेन्द्र मोदी गोवा में 15-16 अक्टूबर 2016 को आयोजित 8वें ब्रिक्स शिखर सम्मेलन और ब्रिक्स-बिम्सटेक आउटरीच शिखर वार्ता में भाग लेंगे।
प्रधानमंत्री ने शिखर सम्मेलन से पहले ब्रिक्स और बिम्सटेक परिवार के नेताओं का स्वागत किया।
फेसबुक पर एक पोस्ट में प्रधानमंत्री ने कहा हैः
‘भारत को गोवा में 15-16 अक्टूबर 2016 को 8वें ब्रिक्स शिखर सम्मेलन और उसके बाद ब्रिक्स-बिम्सटेक आउटरीच शिखर वार्ता की मेजबानी करते हुए काफी प्रसन्नता हो रही है।
मैं ब्रिक्स और बिम्सटेक परिवार के दस नेताओं का गर्मजोशी से स्वागत करने के लिए तत्पर हूं।
गोवा में मुझे भारत-रूस वार्षिक शिखर बैठक के लिए रूस के राष्ट्रपति व्लादिमीर पुतिन और दि्वपक्षीय यात्रा के लिए ब्राजील के राष्ट्रपति मिशेल टेमेर का स्वागत करने का भी अवसर मिलेगा।
राष्ट्रपति पुतिन की यात्रा से हमें रूस के साथ अपनी अनोखी दोस्ती और भागीदारी को और सुदृढ़ करने का अवसर प्राप्त होगा।
राष्ट्रपति टेमेर की यात्रा से हमारे एक महत्वपूर्ण रणनीतिक साझेदार ब्राजील के साथ नए क्षेत्रों में सहयोग का रास्ता खुलेगा ।
हमारे लक्ष्य की राह में बाधा बनने वाली अंतरराष्ट्रीय एवं क्षेत्रीय चुनौतियों से निपटने के लिए मैं चीन, दक्षिण अफ्रीका, ब्राजील और रूस के अपने साथी नेताओं के साथ उपयोगी बातचीत के लिए भी मैं तत्पर हूं।
इस साल ब्रिक्स के अध्यक्ष के रूप में भारत ने व्यापार, खेल, शिक्षा, फिल्म, छात्रवृत्ति और पर्यटन सहित विभिन्न क्षेत्रों में सदस्य देशों के लोगों के बीच संबंधों को प्रोत्साहित करने पर जोर दिया है।
हमें यह विश्वास है कि उत्तरदायी, सामूहिक और समावेशी समाधान तैयार करने के हमारे प्रयास के तहत हमारे लोग निर्णायक भागीदार होंगे।
ब्रिक्स न्यू डेवलपमेंट बैंक और कंटिंजेन्‍ट रिजर्व अरेंजमेंट जैसी पहलों की सफलता के साथ ही गोवा में हम नई पहल का शुभारंभ करेंगे।
मुझे उम्मीद है कि ब्रिक्स शिखर सम्मेलन ब्रिक्स देशों के बीच आपसी सहयोग को मजबूती देगा और विकास, शांति, स्थिरता एवं सुधार के लिए हमारा साझा कार्यक्रम तय करेगा।
मुझे खुशी है कि बांग्लादेश, भुटान, म्यांमार, नेपाल, श्रीलंका और थाइलैंड के बिम्सटेक नेताओं के आउटरीच शिखर सम्मेलन के लिए भारत सुविधा मुहैया करा रहा है।
कुल मिलाकर करीब दो तिहाई मानवता के प्रतिनिधित्व के साथ ही हम सहयोग और लाभांश के लिए क्षमता का दोहन करने की उम्मीद करते हैं।
भारत नई साझेदारी के लिए पुल तैयार करने और हमारी आरोपित समस्याओं के लिए साझा समाधान तलाशने के लिए तत्पर है।
