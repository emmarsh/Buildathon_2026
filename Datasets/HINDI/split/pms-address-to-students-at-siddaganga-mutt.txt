प्रधानमंत्री ने कहा कि मंगलयान की सफलता के कारण आज का दिन ‘मंगल पर्व’।
प्रधानमंत्री श्री नरेन्‍द्र मोदी ने आज तुमकुर स्थित सिद्धगंगा मठ का दौरा किया और श्री शिवकुमार स्‍वामीजी का आशीर्वाद प्राप्‍त किया।
मठ के छात्रों को संबोधित करते हुए प्रधानमंत्री ने मार्स ऑर्बिटर मिशन यानि मंगलयान के सफलतापूर्वक मंगल की कक्षा में स्‍थापित करने को लेकर आज के दिन को ‘मंगल पर्व’ बताया।
उन्‍होंने इस अवसर पर उपस्थित लोगों से पहले ही प्रयास में इस मिशन में सफलता प्राप्‍त करने पर अंतरिक्ष वैज्ञानिकों का खड़े होकर सराहना करने का अनुरोध किया।
प्रधानमंत्री ने छात्रों से प्रतिवर्ष 100 घंटे ‘स्‍वच्‍छ भारत अभियान’ के प्रति समर्पित करने का अनुरोध किया और कहा कि वे स्‍वच्‍छ भारत बनाने के प्रति कार्य करे।
भारत के संतों, ऋषियों और मुनियों की प्रशंसा करते हुए प्रधानमंत्री श्री नरेन्‍द्र मोदी ने कहा कि सिद्धगंगा मठ ने जम्‍मू – कश्‍मीर में बाढ़ प्रभावित लोगों की मदद के लिए प्रधानमंत्री राष्‍ट्रीय राहत कोष में 25 लाख रूपये का योगदान दिया है।
यह हमारी एकता और अखंडता का एक बेहतरीन उदाहरण है।
प्रधानमंत्री श्री नरेन्‍द्र मोदी ने इस अवसर पर उपस्थित छात्रों और संस्‍कृ‍त के विद्वानों से भारत के प्राचीन शास्‍त्रों का संदेश और ज्ञान सभी लोगों तक पहुंचाने के लिए अनुरोध किया।
