प्रधानमंत्री श्री नरेन्‍द्र मोदी और बांग्लादेश की प्रधानमंत्री श्रीमती शेख हसीना ने आज वीडियो कॉन्फ्रेंस के माध्यम से संयुक्त रूप से बांग्लादेश में विकास परियोजनाओं के लिए ई-पट्टिका का अनावरण किया।
दोनों नेताओं ने बसों और ट्रकों की आपूर्ति, 36 सामुदायिक क्लीनिकों के उद्घाटन, 11 जल उपचार संयंत्रों और बांग्लादेश के लिए राष्ट्रीय ज्ञान नेटवर्क के विस्तार के लिए ई-पट्टिका का अनावरण किया।
इस अवसर पर प्रधानमंत्री ने कहा कि यह बांग्लादेश की प्रधानमंत्री श्रीमती शेख हसीना के साथ उनका छठा वीडियो कॉन्फ्रेंस है।
उन्होंने कहा कि भारत और बांग्लादेश के बीच मजबूत संपर्क के लिए प्रधानमंत्री श्रीमती शेख हसीना का दृष्टिकोण सबसे बड़ी प्रेरणा है।
उन्होंने कहा कि आज के इस अनावरण से न केवल परिवहन कनेक्टिविटी बढ़ेगी, बल्कि ज्ञान कनेक्टिविटी को भी बल मिलेगा।
उन्होंने कहा कि राष्ट्रीय ज्ञान नेटवर्क बांग्लादेश, भारत और दुनिया के अनुसंधान संस्थानों को आपस में जोड़ेगा।
उन्होंने कहा कि बसें और ट्रक किफायती सार्वजनिक परिवहन में मददगार होंगे; जल उपचार संयंत्र स्वच्छ पानी की आपूर्ति में मदद करेंगे और सामुदायिक क्लीनिक बांग्लादेश में लगभग 2 लाख लोगों को लाभान्वित करेंगे।
उन्होंने कहा कि ये परियोजनाएं दर्शाती हैं कि भारत-बांग्लादेश संबंध लोगों के जीवन स्तर को बेहतर बनाने में महत्वपूर्ण भूमिका निभा रहे हैं।
प्रधानमंत्री श्री मोदी ने बांग्लादेश के लिए प्रधानमंत्री श्रीमती शेख हसीना द्वारा निर्धारित महत्वाकांक्षी विकास लक्ष्यों की सराहना की और भारत का समर्थन दोहराया।
उन्होंने विश्वास व्यक्त किया कि भारत और बांग्लादेश के बीच द्विपक्षीय संबंध निरंतर आगे बढ़ेंगे।
