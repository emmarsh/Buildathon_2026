प्रधानमंत्री श्री नरेन्द्र मोदी के नेपाल प्रस्थान करने से पहले उनके वक्तव्य का मूल पाठ निम्नलिखित हैः
‘मैं नेपाल के प्रधानमंत्री माननीय के.पी.
शर्मा ओली के निमंत्रण पर 11-12 मई, 2018 को नेपाल के दौरे पर रहूंगा।
यह प्रधानमंत्री के रूप में मेरी तीसरी नेपाल यात्रा होगी।
यह यात्रा नेपाल के साथ हमारे सदियों पुराने, अत्यंत करीबी एवं मैत्रीपूर्ण संबंधों को भारत और व्यक्तिगत रूप से मेरे द्वारा दी जाने वाली उच्च प्राथमिकता को दर्शाती है।
पिछले माह प्रधानमंत्री श्री ओली की आधिकारिक भारत यात्रा के कुछ ही समय बाद मैं नेपाल दौरे पर जा रहा हूं।
इस तरह की परस्पर उच्चस्तरीय एवं नियमित वार्ताएं ‘सबका साथ सबका विकास’ के सिद्धांत के अनुरूप ‘पड़ोसी पहले’ नीति के प्रति हमारी सरकार की प्रतिबद्धता को प्रतिबिंबित करती हैं।
भारत और नेपाल ने पिछले कुछ वर्षों में आपस में मिलकर कई द्विपक्षीय कनेक्टिविटी एवं विकास परियोजनाओं को पूरा किया है और इसके साथ ही दोनों देशों की आम जनता के हित में व्यापक बदलाव लाने वाली पहल की हैं।
प्रधानमंत्री ओली और मेरे पास परस्पर हित के मुद्दों के साथ-साथ विभिन्न क्षेत्रों में आपसी सहकारी साझेदारी की दिशा में प्रगति करने पर हाल ही में नई दिल्ली में हुई व्यापक परिचर्चाओं को आगे बढ़ाने का अच्छा अवसर होगा।
मैं काठमांडू के अलावा जनकपुर और मुक्तिनाथ का दौरा करने का भी इंतजार कर रहा हूं।
हर वर्ष इन दोनों ही स्थानों पर बड़ी संख्या में तीर्थयात्री जाते हैं।
ये दोनों ही स्थल भारत और नेपाल की आम जनता के बीच प्राचीन एवं सुदृढ़ सांस्कृतिक और धार्मिक संबंधों के जीवंत प्रमाण हैं।
नेपाल अब लोकतंत्र के सुदृढ़ होते लाभों और त्वरित आर्थिक प्रगति एवं विकास के नए युग में प्रवेश कर गया है, इसलिए भारत आगे भी नेपाल सरकार के ‘समृद्ध नेपाल, सुखी नेपाल’ विजन को साकार करने के लिए उसका अडिग साझेदार बना रहेगा।
मैं नेपाल के राजनेताओं एवं मित्रों से अपनी भेंट का इंतजार कर रहा हूं।
मुझे भरोसा है कि मेरी यात्रा से परस्पर हित, सद्भावना एवं समझ के आधार पर नेपाल के साथ कायम हमारी जन-केंद्रित साझेदारी और ज्यादा मजबूत होगी।
