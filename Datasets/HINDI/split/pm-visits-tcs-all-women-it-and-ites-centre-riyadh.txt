प्रधानमंत्री श्री नरेन्द्र मोदी ने आज रियाद में टाटा परामर्श सेवा के महिलाओं के आईटी और आईटीईएस केंद्र का दौरा किया।
प्रधानमंत्री को सभी संचालनों की जानकारी दी गई और उन्‍होंने वहां सभी महिलाकर्मियों के साथ वार्तालाप किया।
प्रधानमंत्री का इस अवसर पर उत्‍साहपूर्ण तरीके से स्‍वागत किया गया और उन्‍हें शुभकामनाएं भी दी गईं।
इस अवसर पर, अपने संबोधन में प्रधानमंत्री ने कहा कि दुनिया के लिए यह एक बड़ा संदेश है कि वह उन लोगों से मुलाकात कर रहे हैं जो सऊदी अरब के सम्‍मान की दिशा में काम कर रहे हैं।
प्रधानमंत्री श्री नरेन्‍द्र मोदी ने कहा कि आज की प्रतिस्‍पर्धा की दुनिया में हमें अधिकतम प्रगति के लिए प्राकृतिक और मानवीय दोनों तरीकों से अपनी शक्ति को एकजुट करना होगा।
उन्‍होंने कहा कि जब महिला शक्ति विकास यात्रा का एक अंग बन जाती है तो इससे नई गति का संचार होता है।
उन्‍होंने कहा कि इस केंद्र में जिस वातावरण का आज वे अनुभव कर रहे हैं वह विश्‍व के लिए सकारात्‍मक शक्ति का अग्रदूत प्रतीत होता है।
उन्‍होंने आईटी के क्षेत्र में विशिष्‍ट प्रतिभा रखने वाली सभी महिलाओं को भारत की यात्रा का निमंत्रण दिया और कहा उनकी यात्रा का भारत में भी बेहद सकारात्‍मक असर होगा।
प्रधानमंत्री ने शासन में प्रौद्योगिकी की भूमिका पर बल दिया और कहा कि उनके लिए ई-शासन का अर्थ आसान प्रशासन, प्रभावी शासन और आर्थिक शासन है।
प्रधानमंत्री ने उन्‍हें ‘नरेन्‍द्र मोदी ऐप’ देखने के लिए आमंत्रित किया और भारत में महिला सशक्तिकरण पर अपने विचार भी सांझा किए।
प्रधानमंत्री ने केंद्र के संदेश बोर्ड पर ‘वंदे मातरम, मातृ देवो भव:’ लिखा।
