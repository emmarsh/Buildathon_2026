प्रधानमंत्री श्री नरेन्‍द्र मोदी और न्‍यूयॉर्क सिटी के पूर्व मेयर श्री माइकल ब्‍लूमबर्ग ने आज ‘स्‍मार्ट सिटी पहल’ का काम तेजी से आगे बढ़ाने के लिए ब्‍लूमबर्ग फिलानथ्रॉपीज और भारत सरकार के शहरी विकास मंत्रालय के बीच साझेदारी की घोषणा की।
‘स्‍मार्ट सिटी पहल’ आर्थिक विकास को नई गति प्रदान करने, सुशासन सुनिश्‍चित करने एवं भारत के शहरी निवासियों को और ज्‍यादा कारगर एवं दक्ष जन सेवाएं सुलभ कराने की दिशा में एक ऐतिहासिक प्रयास है।
इस साझेदारी के तहत स्‍मार्ट सिटी मिशन के वित्‍त पोषण के वास्‍ते शहरों के चयन के लिए ब्‍लूमबर्ग फिलानथ्रॉपीज की ओर से शहरी विकास मंत्रालय को लगातार सहायता मुहैया कराई जाएगी।
यह रुख दरअसल परंपरागत रवैये से बिल्‍कुल अलग है।
परंपरागत रुख में विस्‍तृत परियोजना रिपोर्ट तैयार करना और केंद्र सरकार द्वारा उनका मूल्‍यांकन करना एवं मंजूरी देना शामिल हैं।
वहीं, नया रुख अपनाने से नागरिक सही अर्थों में इस पहल से जुड़ सकेंगे क्‍योंकि शहर विकास योजनाओं को तैयार करने एवं उन पर अमल में दोनों में ही लोग शिरकत करेंगे।
इससे सहकारी एवं प्रतिस्‍पर्धी संघीयवाद की अवधारणा को अमल में लाया जा सकेगा।
प्रधानमंत्री ने ‘स्‍मार्ट सिटी पहल’ को काफी चुनौतीपूर्ण बताया।
हालांकि, इसके बावजूद भारत के शहरी नागरिकों के जीवन स्‍तर में बेहतरी सुनिश्‍चित करने के लिए सभी हितधारकों की भागीदारी से इस पर अमल करना ही होगा।
