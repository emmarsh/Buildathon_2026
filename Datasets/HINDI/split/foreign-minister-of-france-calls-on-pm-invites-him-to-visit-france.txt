फ्रांस के विदेश मंत्री, श्री लॉरेंट फेबियस ने आज प्रधानमंत्री श्री नरेन्‍द्र मोदी से मुलाकात की और उन्‍हें फ्रांस दौरे का निमंत्रण दिया।
दोनों पक्षों ने द्विपक्षीय संबंधों को मजबूत करने और बढ़ाने के लिए अपनी प्रतिबद्धता दोहराई।
फ्रांस के विदेश मंत्री का स्‍वागत करते हुए, श्री नरेन्‍द्र मोदी ने यह बताया कि कल उन्‍हें फ्रांस के उपग्रह, स्‍पॉट-7 के प्रक्षेपण को देखने का अवसर मिला था।
इस उपग्रह को श्रीहरिकोटा से पीएसएलवी से अंतरिक्ष की कक्षा में भेजा गया है।
दोनों देशों के बीच कूटनीतिक और मैत्री संबंधों की याद दिलाते हुए, प्रधानमंत्री श्री मोदी ने शहरी योजना और विरासत संरक्षण के क्षेत्र में फ्रांस का सहयोग मांगा।
अहमदाबाद विरासत परियोजना के लिए फ्रांस द्वारा प्रदान की गई तकनीकी मदद का अवलोकन करते हुए, श्री मोदी ने कहा कि भारत ने विरासत शहरों और 100 नए स्‍मार्ट शहरों को बनाने की योजना बनाई है।
उन्‍होंने यह भी कहा कि, इस संदर्भ में हमें मदद करने के लिए फ्रांस के पास विशेषज्ञता है।
प्रधानमंत्री ने पर्यटन, कौशल-विकास और कम कीमत के रक्षा उत्‍पादन के क्षेत्रों में भी फ्रांस से सहयोग मांगा।
फ्रांस के विदेश मंत्री ने कहा कि फ्रांस भारत की नई सरकार के साथ सहयोग और संबंध बढ़ाने के लिए तत्‍पर है।
उन्‍होंने विद्यार्थी आदान-प्रदान कार्यक्रम और दोनों देशों के बीच तकनीकी सहयोग को बढ़ाने की चर्चा की।
बातचीत के दौरान आतंकवाद के मुद्दे पर भी चर्चा की गई।
इस बैठक में विदेश मंत्री श्रीमती सुषमा स्‍वराज, राष्‍ट्रीय सुरक्षा सलाहकार श्री अजीत डोभाल, विदेश सचिव श्रीमती सुजाता सिंह, फ्रांस में भारत के राजदूत श्री अरुण सिंह, भारत में फ्रांस के राजदूत श्री फैंकोइस रिचियर और अन्‍य अधिकारी शामिल हुए।
