प्रधानमंत्री ने ई-नाम – राष्ट्रीय कृषि बाजार के शुभारंभ के अवसर पर किसानों को संबोधित किया
प्रधानमंत्री श्री नरेन्‍द्र मोदी ने आज राष्‍ट्रीय कृषि बाजार के लिए ई-ट्रेडिंग प्‍लेटफॉर्म ‘ई-नाम’ की प्रायोगिक परियोजना (पायलट) के शुभारंभ के अवसर पर उपस्थित किसानों को संबोधित किया।
आज से 8 राज्यों की 21 मंडियां ‘ई-नाम’ से जुड़ गई हैं।
इस अवसर पर उन्‍होंने कहा कि इस पहल से पारदर्शिता आएगी, जिससे किसान काफी हद तक लाभान्वित होंगे।
श्री नरेन्‍द्र मोदी ने कहा कि यह कृषि समुदाय के लिए एक बड़ा बदलाव है।
उन्‍होंने कहा कि कृषि क्षेत्र को समग्र रूप में देखना होगा और इसके बाद ही किसानों को अधिकतम लाभ सुनिश्चित किया जा सकता है।
प्रधानमंत्री ने इस अवसर पर किसानों को यह विस्‍तार से जानकारी दी कि क्‍या-क्‍या कदम उठाए जा चुके हैं एवं किसानों की आय बढ़ाने के लिए अब और क्‍या किया जा सकता है।
