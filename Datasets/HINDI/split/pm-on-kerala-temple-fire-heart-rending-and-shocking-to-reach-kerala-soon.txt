प्रधानमंत्री श्री नरेन्द्र मोदी ने केरल के कोल्लम जिले में स्थित मंदिर में हुई अग्नि त्रासदी पर गहरा शोक व्यक्त किया है।
श्री मोदी ने कहा कि वह इस दुर्भाग्यपूर्ण घटना से उत्पन्न हुई स्थिति का जायजा लेने के लिए शीघ्र की केरल पहुंचेंगे।
प्रधानमंत्री श्री नरेन्द्र मोदी ने कहा, “कोल्लम मंदिर में हुई अग्नि त्रासदी दिल दहला देने वाली और हृदय-विदारक है।
मेरी भावनाएं मृतकों के परिवारों एवं प्रार्थनाएं घायलों के प्रति हैं।
उन्होंने कोल्लम मंदिर में लगी आग पर मुख्यमंत्री ओमन चांडी से बात करते हुए गंभीर रूप से घायलों के शीघ्रता से उपचार के लिए हेलिकॉप्टर व्यवस्था किए जाने की जानकारी ली।
उन्होंने कैबिनेट में अपने साथी एवं स्वास्थ्य मंत्री जेपी नड्डा को भी कोल्लम में अग्नि त्रासदी वाले स्थल पर शीघ्र जाने के लिये कहा है।
प्रधानमंत्री श्री नरेन्द्र मोदी ने कहा, “जल्द ही मैं भी कोल्लम में हुई दुर्भाग्यपूर्ण त्रासदी से पैदा हुई स्थिति के जायज़े के लिये केरल जाउंगा।”
