कनेक्टिविटी, सांस्कृतिक संपर्क और वाणिज्यिक संबंधों पर ध्यान।
प्रधानमंत्री श्री नरेंद्र मोदी ने आज म्यांमार के राष्ट्रपति श्री यू तेईं सेईं के साथ राष्ट्रपति पैलेस में मुलाकात की।
नै पी तॉ पहुंचने के कुछ देर बाद ही यह मुलाकात हुई।
दोनों नेताओं के बीच यह पहली मुलाकात थी तथा 45 मिनट की बैठक के दौरान कनेक्टिविटी, सांस्कृतिक संपर्क और वाणिज्यिक संबंधों पर ध्यान दिया गया।
प्रधानमंत्री श्री नरेंद्र मोदी और राष्ट्रपति तेईं सेईं ने भारत-म्यांमा-थाईलैंड त्रिपक्षीय राजमार्ग और कलादान परिवहन परियोजना सहित दोनों देशों के बीच प्रमुख कनेक्टिविटी परियोजनाओं की प्रगति की समीक्षा की।
दोनों पक्ष त्रिपक्षीय राजमार्ग को औद्योगिक सहयोग के लिए अवसर के रूप में देखते हैं और राजमार्ग के साथ औद्योगिक पार्कों की स्थापना की संभावना तलाशने पर बल दिया।
इंफाल-मांडले बस सेवा पर भी चर्चा की गई।
दोनों पक्षों ने सांस्कृतिक संपर्कों की समीक्षा की और यह ध्यान दिया गया कि नालंदा विश्वविद्यालय में म्यांमा के विद्यार्थी भी अध्ययन करेंगे।
राष्ट्रपति श्री यू तेईं सेईं ने कहा कि भारत वृद्धि कर रहा है और विकसित हो रहा है इसलिए म्यांमा को भी इससे लाभ होगा।
म्यांमा में विशेष आर्थिक क्षेत्रों में भारतीय निवेश की संभावना पर भी चर्चा हुई।
म्यांमा में तेल एवं गैस क्षेत्र में निवेश और कृषि एवं कौशल विकास क्षेत्रों में परियोजनाएं विकसित करने पर भी चर्चा की गई।
श्री नरेंद्र मोदी ने राष्ट्रपति श्री यू तेईं सेईं की उन बातों को याद किया जो उन्होंने प्रधानमंत्री का पद संभालने पर श्री मोदी से की थी।
राष्ट्रपति श्री यू तेईं सेईं ने प्रधानमंत्री को धन्यवाद दिया और कहा कि वे भारत के घटनाक्रम पर करीबी नजर रख रहे हैं और श्री नरेंद्र मोदी के मुख्यमंत्री काल में गुजरात के विकास मॉडल पर भी नजर रखी।
राष्ट्रपति श्री यू तेईं सेईं ने श्री नरेंद्र मोदी को द्विपक्षीय दौरे के लिए निमंत्रण दिया।
उन्होंने कहा कि दोनों देशों के बीच बहुत सी बातें सामान्य हैं और वे दोनों देशों को भाइयों के तौर पर देखते हैं।
उन्होंने सुझाव दिया कि प्रधानमंत्री बागन और मांडले की यात्रा करें।
प्रधानमंत्री ने निमंत्रण स्वीकार कर लिया और राष्ट्रपति श्री यू तेईं सेईं को भारत आने का निमंत्रण भी दिया।
