नेपाल के पूर्व प्रधानमंत्री श्री शेर बहादुर देउबा ने आज प्रधानमंत्री श्री नरेन्‍द्र मोदी से मुलाकात की।
श्री देउबा ने नेपाल में आये दो भयंकर भूकंपों के तुरंत बाद भारत की ओर से की गई ठोस राहत कार्रवाई और दी गई सहायता के लिए प्रधानमंत्री का धन्‍यवाद किया।
श्री देउबा ने जून 2015 में काठमांडू में हुए दानदाता सम्‍मेलन में भारत द्वारा घोषित किए गए एक अरब अमेरिकी डॉलर के संकल्‍प के लिए उसकी सराहना की।
प्रधानमंत्री श्री नरेन्‍द्र मोदी ने कहा कि भारत नेपाल में जारी पुनर्निर्माण कार्यों में अपनी ओर से मदद देने के लिए पूरी तरह प्रतिबद्ध है।
उन्‍होंने इस गंभीर त्रासदी का सामना करने में दिखाई गई जीवटता के लिए नेपाल की जनता की सराहना की।
श्री देउबा ने नेपाल में नये संविधान को अपनाये जाने से संबंधित घटनाक्रमों से प्रधानमंत्री श्री नरेन्‍द्र मोदी को वाकिफ कराया।
प्रधानमंत्री ने हाल में हुई प्रगति की सराहना की और यह उम्‍मीद जताई कि लंबित मसलों को जल्‍द से जल्‍द सुलझा लिया जायेगा, ताकि अपनाये गये संविधान को समाज के सभी वर्गों का समर्थन मिल सके और इससे समावेशी, स्थिर एवं समृद्ध नेपाल के निर्माण में मदद मिल सके।
