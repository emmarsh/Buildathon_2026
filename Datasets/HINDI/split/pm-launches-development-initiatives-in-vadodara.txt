प्रधानमंत्री श्री नरेन्‍द्र मोदी ने आज वडोदरा में आयोजित एक जनसभा में वडोदरा सिटी कमांड कंट्रोल सेंटर, वाघोडिया क्षेत्रीय जल आपूर्ति योजना और बैंक ऑफ बड़ौदा के नए मुख्‍यालय भवन को राष्‍ट्र को समर्पित किया।
प्रधानमंत्री ने, प्रधानमंत्री आवास योजना (शहरी के साथ-साथ ग्रामीण) के तहत लाभार्थियों को मकानों की चाबियां सौंप दीं।
उन्‍होंने एक एकीकृत परिवहन केंद्र, क्षेत्रीय जल आपूर्ति योजनाएं, आवास परियोजनाएं और एक फ्लाईओवर सहित कई बुनियादी ढांचा एवं विकास परियोजनाओं की आधारशिला रखी।
उन्‍होंने वडोदरा में एचपीसीएल की एक नई विपणन टर्मिनल परियोजना और मुंद्रा-दिल्‍ली पेट्रोलियम उत्‍पाद पाइपलाइन की क्षमता में विस्‍तार के लिए भी आधारशिला रखी।
प्रधानमंत्री ने जनसभा को संबोधित करते हुए कहा कि आज वडोदरा में जिस पैमाने पर विकास कार्य शुरू किए जा रहे हैं वह अभूतपूर्व है।
प्रधानमंत्री ने कहा कि सरकार स्‍पष्‍ट तौर पर मानती है कि विकास उसकी प्राथमिकता है और संसाधनों का उपयोग जनता के कल्‍याण के लिए किया जा रहा है।
प्रधानमत्री ने कहा कि जब वह बच्‍चे थे तो घोघा से दहेज के बीच फेरी सेवा के बारे में सुना करते थे।
उन्‍होंने कहा कि सरकार अब समग्र विकास पर ध्‍यान केंद्रित कर रही है और आज उस फेरी सेवा का परिचालन शुरू हो रहा है।
प्रधानमंत्री ने कहा कि पिछले वर्षों की तरह इस साल भी 31 अक्‍टूबर को सरदार पटेल की जयंती पर ‘रन फॉर यूनिटी’ का आयोजन किया जाएगा।
उन्‍होंने लोगों से इसमें उत्‍साह के साथ भाग लेने का आग्रह किया।
