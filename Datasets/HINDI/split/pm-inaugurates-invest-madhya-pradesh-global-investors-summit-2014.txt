प्रधानमंत्री: केन्‍द्र आर्थिक वृद्धि को सुगम बनाने के लिए राजनीतिक संबद्धता की परवाह किए बगैर सभी राज्‍यों के साथ कंधे से कंधा मिलाकर काम करेगा।
प्रधानमंत्री: भारत में 100 अरब डॉलर के निवेश के लिए आवेदन मिले हैं।
प्रधनमंत्री ने केन्‍द्र, की प्रमुख नीतिगत पहलों से लाभ उठाने की दिशा में त्‍वरित कार्यवाही करने के लिए मध्‍य प्रदेश की सराहना की।
प्रधानमंत्री श्री नरेन्द्र मोदी ने आज घोषणा की कि केन्‍द्र निवेश और आर्थिक वृद्धि को सुगम बनाने के लिए राज्‍य सरकारों की राजनीतिक संबद्धता की परवाह किए बगैर सभी राज्‍यों के साथ कंधे से कंधा मिलाकर काम करेगा।
श्री नरेन्‍द्र मोदी ने कहा कि वह चाहते हैं कि केन्‍द्र और राज्‍य सरकारें ‘एक और एक ग्‍यारह’ की भावना से एकजुट होकर काम करें।
इन्‍दौर में निवेश मध्‍य प्रदेश – वैश्विक निवेशक सम्‍मेलन – 2014 के उद्घाटन भाषण में प्रधानमंत्री ने कहा कि जापान, चीन और अमेरिका के साथ उनके हाल के शिखर सम्‍मेलन स्‍तरीय संपर्कों के बाद भारत में 100 अरब डॉलर के निेवेश आवेदन आए हैं।
उन्‍होंने कहा कि ये राज्‍य सरकारों पर निर्भर है कि वे इस निवेश में से कितना हिस्‍सा प्राप्‍त कर पाती हैं।
प्रधानमंत्री ने जोर देकर कहा कि भारत की ताकत उसके राज्‍यों में अंतर्निहित है और अगर उसे विकसित होना है, तो राज्‍यों को भी आगे बढ़ना होगा।
उन्‍होंने कहा कि वह टीम इंडिया के पक्षधर हैं – ऐसी टीम जिसमें प्रधानमंत्री और सभी मुख्‍यमंत्री शामिल हों।
उन्‍होंने कहा कि अगर यह टीम एकजुट होकर काम करेगी, तो काफी काम पूरा किया जा सकेगा।
श्री नरेन्‍द्र मोदी ने कहा कि केन्‍द्र और राज्‍य सरकारें प्रतियोगी अथवा दुश्‍मन नहीं हैं, वे एक दूसरे के पूरक हैं।
विकास की दिशा में त्‍वरित प्रगति के लिए मध्‍य प्रदेश सरकार और मुख्‍यमंत्री की सराहना करते हुए प्रधानमंत्री ने कहा कि इसका पूरा श्रेय श्री शिवराज सिंह चौहान की टीम को दिया जाना चाहिए।
उन्‍होंने कहा कि मध्‍य प्रदेश के पास विशाल भूमि, अच्‍छा बुनियादी ढांचा और प्रभावशाली प्रशासन है और इसलिए वह निवेश के लिए बेहतरीन जगह है।
उन्‍होंने ‘मेक इन इंडिया’ विजन और रक्षा विनिर्माण नीति जैसी केन्‍द्र की प्रमुख नीतिगत पहलों से लाभ उठाने की दिशा में त्‍वरित कार्यवाही करने के लिए मध्‍य प्रदेश सरकार की सराहना की।
प्रधानमंत्री ने कहा कि भारत युवाओं का देश है और इसलिए रोजगार का सृजन ही सभी निवेश पहलुओं का प्रमुख लक्ष्‍य होना चाहिए।
Ambassadors of 28 countries are present at the summit – which also has nine partner countries.
