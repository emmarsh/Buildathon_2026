प्रधानमंत्री श्री नरेन्द्र मोदी ने आज मानव संसाधन विकास मंत्रालय, नीति आयोग और प्रधानमंत्री कार्यालय के शीर्ष अधिकारियों के साथ एक उच्चस्तरीय बैठक में स्वच्छ विद्यालय कार्यक्रम की प्रगति की समीक्षा की।
प्रधानमंत्री ने पिछले वर्ष स्वतंत्रता दिवस पर लालकिले की प्राचीर से अपने भाषण में एक वर्ष की अवधि में देश के सभी स्कूलों में शौचालयों के निर्माण की सरकार की इच्छा की घोषणा की थी।
बैठक में प्रधानमंत्री को देश के विभिन्न राज्यों के स्कूलों में शौचालयों के निर्माण की मौजूदा स्थिति की जानकारी दी गई।
इन शौचालयों का निर्माण राज्य सरकारों, सार्वजनिक क्षेत्र के उपक्रमों और कुछ निजी क्षेत्र की इकाइयों द्वारा किया जा रहा है।
उपलब्ध आंकड़ों के आधार पर प्रधानमंत्री ने इस बात पर ध्यान दिया कि कुछ राज्य, स्कूलों में शौचालयों के निर्माण के शत-प्रतिशत लक्ष्य को हासिल करने के करीब पहुंच चुके हैं।
उन्होंने संबद्ध अधिकारियों को इन राज्यों पर तत्काल ध्यान देने के निर्देश दिए हैं, ताकि ये अपने लक्ष्य को जल्द से जल्द पूरा कर सकें।
प्रधानमंत्री ने कैबिनेट सचिव श्री अजीत सेठ और कैबिनेट सचिवालय में ओ.एस.डी श्री पी. के. सिन्हा को देश के विभिन्न क्षेत्रों से प्राप्त होने वाले आंकड़ों की व्यक्तिगत रूप से समीक्षा करने के निर्देश दिए हैं, ताकि स्वच्छ विद्यालय पहल के दृष्टिकोण के पूर्ण क्रियान्वयन की राह में आने वाली अड़चनों को त्वरित रूप से दूर किया जा सके।
श्री मोदी ने सार्वजनिक क्षेत्र के कुछ उपक्रमों और निजी क्षेत्र के कुछ निकायों द्वारा स्वीकार किए गए लक्ष्यों के क्रियान्वयन में आ रहे अंतराल को गंभीरता से लेते हुए निर्देश दिया कि इन पर विशेष ध्यान दिया जाना है, ताकि ये संगठन निर्धारित समय-सीमा के भीतर अपने लक्ष्यों को हासिल कर सकें।
इस बैठक में केन्द्रीय मानव संसाधन विकास मंत्री श्रीमती स्मृति इरानी भी उपस्थित थीं।
