भारत के प्रधानमंत्री नरेन्द्र मोदी ने ट्वीट किया, “आज आपातकाल के 40 वर्ष हो रहे हैं।
वो आपातकाल जिसे भारत की राजनीति का सबसे काला अध्याय माना जाता है, जब तत्कालीन राजनीतिक नेतृत्व ने हमारे लोकतंत्र को रौंद डाला था।
जयप्रकाश नारायण के आह्वाहन पर लोकतंत्र की रक्षा के लिए भारत भर में चल रहे आंदोलन में कई पुरुष और महिला निःस्वार्थ भाव से कूद पड़े थे।
हमें उन लाखों भारतीयों पर गर्व है जिन्होंने आपातकाल का विरोध किया और जिनके प्रयासों के कारण हमारा लोकतंत्र आज सुरक्षित है।
व्यक्तिगत तौर पर आपताकाल ने कई यादें ताजा कर दी हैं।
आपातकालविरोधी आंदोलन ने युवा के रूप में हमें काफी कुछ सीखने का मौका दिया।
आपातकाल के कारण लोकतंत्र को फिर से बहाल करने के लिए हमें महत्वपूर्ण संस्थाओं और बड़े बड़े नेताओं के साथ काम करने का महान अवसर मिला।
एक जीवंत और उदार लोकतंत्र विकास की कुंजी है।
आइए हम अपने लोकतांत्रिक आदर्शों और मूल्यों को मजबूत करने के लिए हर संभव प्रयास करें।”
