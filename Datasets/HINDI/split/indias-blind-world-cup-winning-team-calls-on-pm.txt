प्रधानमंत्री श्री नरेंद्र मोदी ने आज भारत की नेत्रहीन विश्वकप विजेता क्रिकेट टीम से मुलाकात की।
इस टीम ने इस महीने ही दक्षिण अफ्रीका द्वारा आयोजित नेत्रहीनों के एकदिवसीय मैचों के चौथे विश्वकप-2014 का खिताब जीता है।
प्रधानमंत्री को क्रिकेट की एक ऐसी गेंद भेंट की गयी जिसका इस्तेमाल नेत्रहीनों के क्रिकेट के लिए किया जाता है।
श्री मोदी ने खिलाड़ियों से गेंद पर हस्ताक्षर करने को कहा और ये भी कहा कि वे इस गेंद को किसी क्रिकेट क्लब के संग्राहलय के लिए भेंट में देंगे।
प्रधानमंत्री ने खिलाड़ियों को बताया कि उन्होंने न केवल भारत के लिए कीर्तिमान स्थापित किया है अपितु अपनी इस शानदार उपलब्धि से काफी शारीरिक विकलांगों को प्रेरणा भी दी है।
प्रधानमंत्री ने प्रत्येक खिलाड़ी से अलग-अलग बात की और उनके साथ फोटो खिंचवाये।
