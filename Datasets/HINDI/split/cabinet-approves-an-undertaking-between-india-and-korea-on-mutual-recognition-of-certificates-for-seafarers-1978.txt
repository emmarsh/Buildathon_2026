केन्‍द्रीय मंत्रिमंडल ने, प्रधानमंत्री श्री नरेन्‍द्र मोदी की अध्‍यक्षता में हुई बैठक में, भारत और कोरिया के बीच नाविक प्रमाणपत्रों को परस्‍पर मान्‍यता देने के समझौते पर हस्‍ताक्षर करने का अनुमोदन कर दिया।
यह समझौता ‘नाविकों के प्रशिक्षण, प्रमाणन और निगरानी संबंधी अंतर्राष्‍ट्रीय संधि-1978, (एसटीसीडब्‍ल्‍यू कन्‍वेंशन) यथा संशोधित, के विनियम 1/10 के अनुपालन में किया जा रहा है।
समझौते पर हस्‍ताक्षर करने से नाविकों को अन्‍य सरकार द्वारा जारी समुद्री शिक्षा और प्रशिक्षण प्रमाणपत्र, योग्‍यता प्रमाणपत्र, पंजीकरण, प्रशिक्षण संबंधी दस्‍तावेजी साक्ष्‍य और चिकित्‍सा उपयुक्‍तता प्रमाणपत्र को मान्‍यता दिए जाने का मार्ग प्रशस्‍त होगा।
यह समझौता एसटीसीडब्‍ल्‍यू कन्‍वेंशन के विनियम 1/10 के प्रावधानों और दोनों देशों के बीच ‘नाविकों के प्रशिक्षण, प्रमाणन और प्रबंधन में सहयोग के अनुपालन में किया जा रहा है।
