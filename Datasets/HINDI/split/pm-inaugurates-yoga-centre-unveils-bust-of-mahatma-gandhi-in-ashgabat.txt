प्रधानमंत्री श्री नरेन्द्र मोदी ने आज अश्गाबात में एक पारंपरिक चिकित्सा और योग केंद्र का उद्घाटन किया।
उन्होंने महात्मा गांधी की प्रतिमा का भी अनावरण किया।
इस अवसर पर योग आसन का प्रदर्शन देखने के बाद, प्रधानमंत्री ने कहा कि यह उनके लिये अपार खुशी का अवसर है जहां बच्चों ने हिन्दी में उनका अभिवादन किया, महात्मा की प्रतिमा के अनावरण के समय भजन गाया गया और कुछ योग आसनों का इतना सही प्रदर्शन किया गया।
प्रधानमंत्री ने आज तुर्कमेनिस्तान के राष्ट्रपति श्री गुरबांगुली बरदिमुहामेदोव के साथ हुई अपनी बैठक के बारे में बताया कि राष्ट्रपति ने कहा कि विश्व स्तरीय योग केन्द्र की उनकी दृष्टि की दिशा में य‍ह एक छोटी सी शुरुआत है, जो लोगों पर योग के प्रभाव को दर्शायेगी।
महात्मा गांधी का जिक्र करते हुए प्रधानमंत्री ने कहा कि मानव जाति आज दो बड़ी समस्याओं-आतंकवाद और जलवायु परिवर्तन का सामना कर रही है, जिसका समाधान महात्मा गांधी के जीवन और विचारों में पाया जा सकता है।
प्रधानमंत्री ने आशा व्यक्त की कि योग केन्द्र और महात्मा गांधी प्रतिमा से मध्य एशिया में सकारात्मक संदेश फैलेगा।
