केंद्रीय मंत्रिमंडल ने केंद्रीय पर्यावरण, वन एवं जलवायु परिवर्तन राज्यमंत्री (स्वतंत्र प्रभार) श्री अनिल माधव दवे के आज नई दिल्ली में हुए दुखद निधन पर शोक जताया है।
केंद्रीय मंत्रिमंडल की विशेष बैठक में पारित एक प्रस्ताव में कहा गया है कि उनके निधन से देश ने एक अनुभवी और प्रतिष्ठित राजनेता खो दिया है।
उन्होंने संसद के सदस्य और केंद्रीय पर्यावरण, वन एवं जलवायु परिवर्तन राज्यमंत्री (स्वतंत्र प्रभार) के रूप में कई प्रतिष्ठित पद संभाले।
प्रधानमंत्री श्री नरेन्द्र मोदी की अध्यक्षता में केंद्रीय मंत्रिमंडल की बैठक हुई और भारत सरकार तथा समूचे राष्ट्र की ओर से शोक संतप्त परिवार के प्रति अपनी हार्दिक संवेदनाएं प्रकट की गईं।
कैबिनेट के प्रस्ताव का मूल पाठ निम्नलिखित हैः
‘श्री अनिल माधव दवे का जन्म मध्य प्रदेश के उज्जैन के बड़नगर में छह जुलाई, 1956 में हुआ था।
उन्होंने इंदौर के गुजराती कालेज से अपनी एम. कॉम की डिग्री हासिल की।
उन्हें ग्रामीण विकास एवं प्रबंधन में विशेषज्ञता हासिल थी।
श्री दवे एक नदी संरक्षणवादी, पर्यावरणविद् और सामाजिक कार्यकर्ता थे।
वह एक विपुल लेखक थे, जिन्होंने हिंदी और अंग्रेजी में कई पुस्तकों का लेखन किया था।
वह जन अभियान परिषद के संस्थापक थे।
उन्होंने मासिक पत्रिका ‘चरेवेती’ और ‘जाप’, जन अभियान परिषद जर्नल का संपादन किया।
वह एक प्रशिक्षित पायलट थे।
उन्होंने नर्मदा के ऊपर स्रोत से मुहाने तक सेसेना 173 हवाई जहाज उड़ाया था।
इसके साथ ही नदी की लंबाई के बराबर 1312 किलोमीटर की राफ्ट यात्रा भी की थी।
उन्होंने छत्रपति शिवाजी पर “जनता राजा” नाम से एक नाटक का आयोजन भी किया।
इस नाटक का लंदन के वेम्बले समेत 1000 बार मंचन हुआ।
वह वर्ष 2009 में राज्यसभा के लिए चुने गए और संसद की विभिन्न समितियों के सदस्य रहे।
इसमें जल संसाधन समिति और सूचना एवं प्रसारण मंत्रालय की सलाहकार समिति शामिल है।
वह ग्लोबल वार्मिंग एवं जलवायु परिवर्तन पर संसदीय फोरम के सदस्य भी रहे।
वर्ष 2016 में वह एक बार फिर राज्यसभा के लिए चुने गए और उन्हें केंद्रीय पर्यावरण, वन एवं जलवायु परिवर्तन राज्यमंत्री (स्वतंत्र प्रभार) बनाया गया।
श्री अनिल माधव दवे सही मायने में एक सामाजिक कार्यकर्ता थे, जिन्हें गरीबों और वंचितों के प्रति सहानुभूति के लिए जाना जाता था।
एक पर्यावरणविद होने के नाते, उन्होंने नर्मदा नदी के संरक्षण के लिए अथक कार्य किया।
वह एक सच्चे राष्ट्रवादी थे और उन्होंने अपनी सार्वजनिक जिम्मेदारियों को विनम्रता और अनुग्रह से संभाला।
उनके निधन से राष्ट्र ने मध्य प्रदेश से आने वाला एक प्रख्यात नेता खो दिया है।
