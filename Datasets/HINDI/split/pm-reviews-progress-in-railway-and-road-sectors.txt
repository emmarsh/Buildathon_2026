प्रधानमंत्री श्री नरेन्द्र मोदी ने आज रेलवे और सड़क के प्रमुख बुनियादी ढांचा क्षेत्रों में हुई प्रगति की समीक्षा की।
रेलवे क्षेत्र की समीक्षा के दौरान उन्होंने यह पाया कि इस क्षेत्र में 2015-16 के दौरान 93,000 करोड़ रुपये से अधिक का पूंजी निवेश हुआ है जो पिछले वर्ष की तुलना में 65 प्रतिशत की भारी वृद्धि को दर्शाता है।
यह आज तक का सबसे अधिक पूंजी निवेश है।
इसी प्रकार 2015-16 के दौरान 1780 किलोमीटर लाइनें शुरू हुईं और 1730 किलोमीटर का विद्युतीकरण हुआ।
जो रेलवे के इतिहास में इन क्षेत्रों में हुए सबसे अच्छे प्रदर्शन को दर्शाता है।
प्रधानमंत्री ने रेलवे स्टेशनों के पुनर्विकास की गति बढ़ाए जाने की जरूरत पर जोर दिया और उन्होंने रेलवे से इस संबंध में अपनी महत्वाकांक्षा के स्तर को बहुत ऊंचा उठाने के लिए आग्रह किया।
उन्होने रेलवे के उन्नयन और उसके बुनियादी ढांचे के उपयोग में विविधता लाने की जरूरत पर जोर दिया।
उन्होंने कहा कि ग्रामीण क्षेत्रों में रेलवे के बुनियादी ढांचा का कौशल विकास जैसी गतिविधियों के लिए इस्तेमाल किया जा सकता है और इससे रेवले के गैर-किराया राजस्व में वृद्धि हो सकती है।
सड़क क्षेत्र में प्रधानमंत्री को बताया गया कि 2015-16 के दौरान 6000 किलोमीटर से भी अधिक राजमार्गों के कार्य को पूरा किया गया, और इसी अवधि में अन्य 10,098 किलोमीटर के निर्माण के लिए ठेके दिए गए।
प्रधानमंत्री ने पूरे देश में सड़क विकास के विभिन्न मॉडलों का अध्ययन करने और सर्वोत्तम प्रक्रियाओं को अपनाने की जरूरत पर जोर दिया ताकि राजमार्ग निर्माण क्षेत्र में अधिक से अधिक निवेश लाया जा सके।
उन्होंने महत्वपूर्ण हिस्सों में भीड़ कम करने और टोल वसूली के लिए नवीनतम प्रौद्योगिकियों को अपनाने की जरूरत पर भी बल दिया।
