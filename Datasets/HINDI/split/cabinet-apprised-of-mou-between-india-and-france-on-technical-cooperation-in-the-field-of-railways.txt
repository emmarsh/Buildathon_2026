प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल को भारतीय रेल और फ्रांस की सरकारी कंपनी एसएनसीएफ मोबिलिटिज़ के बीच रेलवे के क्षेत्र में तकनी‍की सहयोग के समझौता ज्ञापन से अवगत कराया गया।
समझौता ज्ञापन पर 10 मार्च, 2018 को हस्‍ताक्षर किए गए थे।
समझौता ज्ञापन के तहत रेलवे के क्षेत्र में ज्ञान और विकास से जुड़ी नवीनतम जानकारियों को साझा करने के लिए भारतीय रेलवे को एक मंच उपलब्‍ध कराया गया है।
इसके जरिए तकनीकी विशेषज्ञता, रिपोर्ट और तकनीकी दस्‍तावेज के आदान-प्रदान को सुगम बनाने तथा विशेष किस्‍म की प्रौदयोगिकी पर केंद्रित प्रशिक्षण और संगोष्ठियों तथा कार्यशालाओं का आयोजन और जानकारियों को साझा करना सुगम बनाया गया है।
एमओयू के माध्‍यम से निम्‍नलिखित प्रमुख क्षेत्रों में सहयोग की रूपरेखा तय की गई है:
1. उच्‍च गति और मध्‍यम उच्‍च गति वाली रेल सेवाएं,
2. रेलवे स्‍टेशनों का उन्‍नयन और परिचालन,
3. मौजूदा रेल परिचालनों और आधारभूत संरचनाओं का आधुनिकीकरण,
4. उपनगरीय रेल।
पृष्‍ठभूमि:
रेल मंत्रालय ने रेल क्षेत्र में तकनीकी सहयोग के लिए विभिन्‍न देशों की सरकारों और राष्‍ट्रीय रेल सेवाओं के साथ समझौता किया है।
इसके अंतर्गत सहयोग के लिए चिन्हित क्षेत्रों में तीव्र गति वाले रेल कॉरिडोर, मौजूदा रेल मार्गों की गति बढ़ाना, स्‍टेशनों को विश्‍व स्‍तरीय बनाना और रेलवे आधारभूत संरचनाओं का आधुनिकीकरण जैसी बातें शामिल हैं।
यह सहयोग रेलवे प्रौद्योगिकी और परिचालन के क्षेत्र में सूचनाओं के आदान-प्रदान परस्‍पर जानकारी साझा करने तकनीकी जानकारी के लिए दौरे तथा आपसी हितों से जुड़े क्षेत्रों में प्रशिक्षण तथा संगोष्ठियों और कार्यशालाओं के आयोजन से हासिल हो सकेगा।
