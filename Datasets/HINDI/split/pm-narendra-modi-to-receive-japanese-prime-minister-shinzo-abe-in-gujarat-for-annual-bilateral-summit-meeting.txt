प्रधानमंत्री नरेन्‍द्र मोदी के निमंत्रण पर जापान के प्रधानमंत्री श्री शिंजो अबे 13 और 14 सितंबर, 2017 को भारत की राजकीय यात्रा पर रहेंगे।
प्रधानमंत्री श्री मोदी और प्रधानमंत्री श्री अबे 14 सितंबर को गांधी नगर, गुजरात में महात्‍मा मंदिर में 12वीं भारत-जापान वार्षिक शिखर वार्ता करेंगे।
दोनों नेता मीडिया के समक्ष अपना वक्‍तव्‍य भी देंगे।
भारत-जापान व्‍यावसायिक शिष्‍टमंडल इसी दिन भारत पहुंचेगा।
प्रधानमंत्री मोदी और प्रधानमंत्री अबे के बीच यह चौथी वार्षिक शिखर वार्ता होगी।
दोनों नेता ‘’विशेष रणनीतिक एवं वैश्विक साझेदारी’’ के फ्रेम वर्क के अंतर्गत भारत और जापान के बीच बहुउद्देशीय सहयोग की दिशा में हाल में हुई प्रगति की समीक्षा करेंगे और भावी दिशाएं तय करेंगे।
दोनों नेता अहमदाबाद और मुंबई के बीच चलने वाली भारत की तेज गति रेल परियोजना के भारत में निर्माण के शुभांरभ के लिए 14 सितंबर को आयोजित एक सार्वजनिक समारोह में भाग लेंगे।
इस रेल के दो शहरों के बीच चलने से यात्रा में लगने वाले समय में उल्‍लेखनीय कमी आने की संभावना है।
उच्‍च गति रेल नेटवर्क के क्षेत्र में जापान एक अग्रणी देश है और इसकी शिंककेनसेन बुलेट रेल दुनिया की सबसे तेज चलने वाली रेलगाडि़यों में एक है।
अहमदाबाद शहर के लोग 13 सितंबर 2017 को प्रधानमंत्री अबे का एक भव्‍य समारोह में नागरिक अभिनंदन करेंगे जिसमें अनेक कार्यक्रमों की श्रृंखला के माध्‍यम से भारत की सांस्‍कृतिक विविधता की झलक देखने को मिलेगी।
दोनों प्रधानमंत्री साबरमती नदी के किनारे महात्‍मा गांधी द्वारा स्‍थापित साबरमती आश्रम का दौरा करेंगे।
उसके पश्‍चात वे अहमदाबाद में 16वीं शताब्‍दी की प्रसिद्ध मस्जिद ‘’सिडी सईद नी जाली’’ का दौरा करेंगे।
दोनों नेता महात्‍मा मंदिर में महात्‍मा गांधी को समर्पित दांडी कुटीर संग्रहालय का भी दौरा करेंगे।
