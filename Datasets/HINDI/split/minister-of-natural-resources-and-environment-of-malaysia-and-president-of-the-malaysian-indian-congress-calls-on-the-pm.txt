प्रधानमंत्री श्री नरेंद्र मोदी ने आज मलेशिया के प्राकृतिक संसाधन एवं पर्यावरण मंत्री और मलेशियाई भारतीय कांग्रेस के अध्यक्ष श्री दातुक सेरी जी. पलानिवेल से मुलाकात की।
प्रधानमंत्री ने मलेशिया में 2 लाख से अधिक की संख्या में रह रहे उस मजबूत भारतीय समुदाय की प्रशंसा की जो अपने कार्य द्वारा मलेशिया के बहुलतावादी समाज की संरचना को समृद्ध बनाने और मलेशिया के आर्थिक विकास में योगदान कर रहा है।
प्रधानमंत्री ने मलेशिया के साथ-साथ शांति, स्थिरता और समृद्धि को स्थापित करने की दिशा में सामूहिक क्षेत्रीय कार्रवाई को आगे बढ़ाने के लिए अन्य आसियान देशों के साथ नजदीकी सहयोग संबंधों के महत्व को रेखांकित किया।
प्रधानमंत्री ने दोनों देशों के बीच व्यापार, निवेश, पर्यटन, शैक्षिक और सांस्कृतिक संबंधों को बढ़ाने की इच्छा भी व्यक्त की।
मलेशियाई मंत्री श्री पलानिवेल ने वन और वन्यजीव संरक्षण, जलवायु परिवर्तन प्रौद्योगिकी, दोनों देशों के लोगों के बीच संपर्क को बढ़ावा देने के क्षेत्र में सहयोग की इच्छा जाहिर की।
श्री पलानिवेल ने मलेशिया के प्रधानमंत्री की ओर से प्रधानमंत्री श्री मोदी को मलेशिया की यात्रा का निमंत्रण भी दिया।
प्रधानमंत्री श्री मोदी ने पारस्परिक रूप से तय उपयुक्त समय पर मलेशिया यात्रा के लिए सहमति जताई।
