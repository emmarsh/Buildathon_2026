प्रधानमंत्री ने हिमाचल प्रदेश में भारत-चीन सीमा के निकट जवानों, आम जनता के साथ दिवाली मनाई
प्रधानमंत्री श्री नरेन्‍द्र मोदी ने जवानों के साथ दिवाली मनाने के लिए रविवार को हिमाचल प्रदेश के किन्‍नौर जिले में भारत-चीन सीमा के निकट सुमडो का दौरा किया।
प्रधानमंत्री ने भारत-तिब्‍बत सीमा पुलिस और भारतीय सेना के जवानों के साथ बातचीत की और उन्‍हें मिठाइयां भेंट की।
जवानों को संबोधित करते हुए उन्‍होंने कहा कि वे वर्ष 2001 से दिवाली के अवसर पर प्रत्‍येक वर्ष सशस्‍त्र बलों के कार्मिकों के पास जाते रहे हैं।
उन्‍होंने कहा कि ‘संदेश टू सोल्‍जर्स’ अभियान के हिस्‍से के रूप में सेना को संदेश भेजे जाने की उनकी अपील के प्रति देशभर में लोगों से व्‍यापक प्रतिक्रिया हुई है।
प्रधानमंत्री ने कहा कि उन्‍होंने पूर्व सैनिकों के लिए ‘एक रैंक एक पेंशन’ का जो वादा किया था, उसे पूरा कर दिया है और उन्‍हें इस बात की खुशी है कि इसे पूरा करने में सक्षम रहे।
सेना प्रमुख जनरल दलबीर सिंह इस अवसर पर उपस्थित थे।
सुमडो से लौटते समय प्रधानमंत्री थोड़े समय तक निकटवर्ती गांव-चांगो में रूके।
उन्‍होंने वहां के लोगों के साथ दिवाली की बधाइयों का आदान-प्रदान किया और उनसे बातचीत की तथा बच्‍चों को मिठाइयां दी।
