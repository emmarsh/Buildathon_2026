प्रधानमंत्री श्री नरेन्‍द्र मोदी ने कनाडा में हुए हमलों की तीव्र भर्त्‍सना की।
प्रधानमंत्री ने कहा कि मैं क्‍यूबेक और ओटावा में कनाडा के सैन्‍य कर्मियों पर हुए हमलों और ओटावा में कनाडा की संसद पर हुई गोलाबारी की तीव्र निंदा करता हूं।
संसद जनतंत्र का एक मन्दिर होता है और जनतंत्र के आदर्शों में विश्‍वास करने वाले लोगों के मन में इसके लिए विशेष स्‍थान होता है।
एक ऐसे राष्‍ट्र के रूप में, जिसने अपनी संसद पर भीषण आतंकवादी हमले का दंश झेला हो कनाडा के प्रजातंत्र के सर्वोच्‍च संस्‍थान पर हुए हमले के कारण वहां की जनता को पहुंचे सदमे और आघात में हम उनके साथ भागीदार हैं।
मैं भारत की जनता की ओर से कनाडा के लोगों के प्रति संकट की इस घड़ी में उनके सैनिकों की मृत्‍यु पर अपनी हार्दिक संवेदनाएं व्‍यक्‍त करता हूं।
कनाडा भारत का एक बड़ा सहयोगी देश है, हम आतंकवाद और अन्‍य अपराधों का मुकाबला करने के लिए अपने स‍हयोग को लगातार मजबूत बनाएंगे ताकि हमारी जनता का भविष्‍य सुरक्षित रहे।
