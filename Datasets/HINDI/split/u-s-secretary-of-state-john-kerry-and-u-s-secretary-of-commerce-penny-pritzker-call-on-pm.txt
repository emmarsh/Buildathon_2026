अमेरिका के विदेश मंत्री जॉन कैरी और वाणिज्य मंत्री पैनी प्रित्जकर ने आज यहां प्रधानमंत्री श्री नरेन्द्र मोदी से भेंट की।
घंटे भर चली इस बैठक में अमेरिका के दोनों मंत्रियों ने प्रधानमंत्री को भारत-अमेरिका रणनीतिक साझेदारी के बारे में जानकारी दी।
उन्होंने कहा कि राष्ट्रपति ओबामा भारत के साथ अमेरिका के संबंधों को उच्च प्राथमिकता देते हैं और उम्मीद करते हैं कि सितंबर में वांशिगटन में होने वाली शिखरवार्ता में इन संबंधों को और मजबूत करने पर बल दिया जाएगा।
प्रधानमंत्री श्री नरेन्द्र मोदी ने कहा कि भारत और अमेरिका विश्व के दो सबसे बड़े लोकतांत्रिक देश हैं और दोनों देशों के विचार और हित साझा हैं।
प्रधानमंत्री ने बैठक के दौरान क्षेत्रीय स्थिति, एशिया-प्रशांत क्षेत्र में भारत की साझेदारी, क्षेत्रीय आर्थिक विकास को बढ़ाने में भारत के प्रयास, अफगानिस्तान को समर्थन जारी रखने की भारत की प्रतिबद्धता, आतंकवाद से निपटने के लिए ‘जीरो टॉलरेंस’ के सिद्धांत का पालन इत्यादि की चर्चा की।
बैठक में विदेश मंत्री श्रीमती सुषमा स्वराज, प्रधानमंत्री के प्रमुख सचिव श्री नृपेन्द्र मिश्र, राष्ट्रीय सुरक्षा सलाहकार श्री अजित डोवाल, विदेश सचिव सुश्री सुजाता सिंह और अन्य आला अधिकारियों ने हिस्सा लिया।
