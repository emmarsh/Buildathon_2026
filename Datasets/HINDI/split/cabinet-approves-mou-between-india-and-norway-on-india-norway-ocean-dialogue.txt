प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने भारत और नॉर्वे के बीच भारत-नॉर्वे महासागर वार्ता पर समझौते को अपनी मंजूरी दे दी है।
लाभ :
इस समझौते से महासागरीय अर्थव्‍यवस्‍था के विकास से संबंधित परस्‍पर हित के क्षेत्रों में सहयोग को बढ़ावा मिलेगा।
महासागरीय अर्थव्‍यवस्‍था के क्षेत्र में नॉर्वे विश्‍वभर में अग्रणी है।
इसके पास मछली-पालन, हाइड्रोकार्बन, अक्षय ऊर्जा, समुद्री संसाधनों के समुचित दोहन और समुद्री परिवहन जैसे क्षेत्रों में अत्‍याधुनिक प्रौद्योगिकी और विशेषज्ञता है।
प्रस्‍तावित समझौते से संयुक्‍त कार्यबल (जेटीएफ) के कार्यक्रम के भीतर सभी हितधारकों के परस्‍पर लाभ के लिए, हाइड्रोकार्बनों और अन्‍य समुद्री संसाधनों के दोहन के साथ ही बंदरगाहों के प्रबंधन और पर्यटन के विकास जैसे क्षेत्रों में सहयोग के लिए अवसर तैयार करने में मदद मिलेगी।
मछली-पालन और एक्‍वाकल्‍चर के क्षेत्र में नई प्रौद्योगिकियों को शामिल करके खाद्य सुरक्षा के लक्ष्‍य को प्राप्‍त करने में इसका योगदान होगा।
इससे दोनों देशों के बीच लाभदायक उद्यमों से जुड़े कारोबारों के लिए एक मंच उपलब्‍ध होगा।
इसके परिणामस्‍वरूप वैज्ञानिक और अनुसंधानकर्ता आ‍र्कटिक क्षेत्र के संदर्भ में महासागरीय पारितंत्र के अध्‍ययन के मामले में भी सहयोग कर सकते हैं।
