प्रधानमंत्री श्री नरेन्‍द्र मोदी ने आज नई दिल्‍ली स्थित विज्ञान भवन में राष्ट्रीय युवा संसद महोत्सव 2019 पुरस्कार के समापन समारोह में शिरकत की।
उन्‍होंने ‘राष्ट्रीय युवा संसद महोत्सव 2019 पुरस्कार’ प्रदान किए और विजेताओं को प्रमाण-पत्र वितरित किए।
उन्‍होंने इस अवसर पर ‘खेलो इंडिया एप’ भी लांच किया जो इससे संबंधित आवश्‍यक जानकारियां प्रदान करेगा।
प्रधानमंत्री ने राष्ट्रीय युवा संसद महोत्सव 2019 के प्रतिभागियों एवं पुरस्‍कार विजेताओं को बधाई देते हुए उनमें छिपे हुए ओज और समर्पण की सराहना की।
उन्‍होंने कहा कि यह महोत्‍सव ‘नए भारत’ की छवि का प्रति‍निधित्‍व करता है।
उन्‍होंने युवाओं से ‘नए भारत’ के विजन से जुड़ने को कहा।
उन्‍होंने यह भी कहा कि देश के युवाओं को राष्‍ट्र एवं समाज के विकास में बड़ी भूमिका निभाने के लिए तैयार रहना चाहिए।
प्रधानमंत्री ने देश के युवाओं से समाज की प्रगति के लिए बेहतर संवाद कौशल विकसित करने का अनुरोध किया।
उन्‍होंने कहा कि किसी के द्वारा बोले जाने वाले शब्‍द भले ही प्रभावशाली हों अथवा न हों, लेकिन इन्‍हें निश्चित तौर पर प्रेरक होना चाहिए।
उन्‍होंने राष्‍ट्र के युवाओं से विभिन्‍न मुद्दों को सामने रखने और उन पर वाद-विवाद कराने को कहा।
प्रधानमंत्री ने कहा कि युवा दरअसल ओज और नए विचारों से परिपूर्ण होते हैं जिससे वे और भी ज्‍यादा कारगर ढंग से नई चुनौतियों का सामना करने में सक्षम होते हैं।
प्रधानमंत्री ने उम्‍मीद जताई कि राष्‍ट्रीय युवा संसद महोत्‍सव प्‍लेटफॉर्म युवाओं में छिपे हुए ओज को उपयुक्‍त दिशा एवं स्‍वरूप प्रदान करेगा और इसके साथ ही एक बेहतर संवाद प्रक्रिया का मार्ग प्रशस्‍त करेगा।
उन्‍होंने कहा कि इस तरह के आयोजन उन लोगों के लिए काफी मददगार साबित होंगे जो सांसद बनने की ख्वाहिश रखते हैं।
इससे पहले पुरस्‍कार विजेताओं को प्रधानमंत्री के साथ अपने-अपने विचारों को साझा करने का अवसर मिला।
प्रधानमंत्री ने महोत्‍सव के प्रतिभागियों के साथ भी संवाद किया।
राष्‍ट्रीय युवा संसद महोत्‍सव 2019 का आयोजन ‘नए भारत की आवाज बनें एवं समाधान खोजें और नीति में योगदान दें’ थीम पर किया गया है।
इसका आयोजन युवा मामले एवं खेल मंत्रालय के तत्‍वावधान में नेशनल सर्विस स्‍कीम और नेहरू युवा केन्‍द्र संगठन द्वारा संयुक्‍त रूप से किया गया है।
