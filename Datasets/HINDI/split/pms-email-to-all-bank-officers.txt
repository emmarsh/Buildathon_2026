• हर परिवार के लिए बैंक खाता ‘राष्‍ट्रीय प्राथमिकता’ है।
• अपनी ओर से अथक प्रयास करें ताकि कोई भी परिवार बगैर बैंक खाते के न रह जाए।
• प्रधान मंत्री जन धन योजना देश भर में 28 अगस्‍त को शुरू की जाएगी, हर खाते के साथ एक डेबिट कार्ड और 1 लाख रुपए का दुर्घटना बीमा दिया जाएगा।
प्रधानमंत्री श्री नरेंद्र मोदी ने सभी बैंक अधिकारियों को एक ई-मेल भेजा है जिसमें उनकी स्‍वतंत्रता दिवस घोषणा ‘प्रधान मंत्री जन धन योजना’ का जिक्र है, जो वित्‍तीय समावेशन पर राष्‍ट्रीय मिशन है और जिसका उद्देश्‍य देश भर में सभी परिवारों को बैंकिंग सुविधाएं मुहैया कराना और हर परिवार का बैंक खाता खोलना है।
प्रधानमंत्री ने इसे अत्‍यंत बड़ी जिम्‍मेदारी करार देते हुए कहा है, ‘हमें सात करोड़ से भी ज्‍यादा परिवारों को प्रवेश देने और उनका खाता खोलने की जरूरत है।
यह राष्‍ट्रीय प्राथमिकता है और हमें इस चुनौती का मुकाबला करने के लिए निश्चित रूप से तैयार हो जाना चाहिए।
इस प्रक्रिया की अहमियत को समझने की जरूरत है क्‍योंकि महज इस एक कमी के चलते सभी अन्‍य विकास गतिविधियां अटकती जा रही हैं।
मुझे भरोसा है कि हम सभी मिलकर इस स्थिति से निपट लेंगे।’
प्रधानमंत्री ने बैंक अधिकारियों से आग्रह करते हुए कहा है, ‘आप चक्र को अपने कंधे का सहारा दीजिए और अपनी ओर से अथक प्रयास कीजिए ताकि कोई भी ऐसा परिवार न छूट जाए जिसके पास कोई बैंक खाता न हो।
यह अपने-आप में आपके और आपकी टीम के लिए अत्‍यंत संतुष्टि का एक अहम स्रोत साबित होगा।
मैं खुद सर्वश्रेष्‍ठ प्रदर्शन करने वाली शाखाओं की उपलब्धियों को ध्‍यान में रखूंगा।’
प्रधानमंत्री ने कहा, ‘प्रधान मंत्री जन धन योजना सब का साथ सब का विकास की हमारी विकास अवधारणा का अहम भाग है।
जिस तरह से हम आधुनिक बैंकिंग एवं वित्‍तीय प्रणालियों वाले इस ज्ञान युग में आगे बढ़ रहे हैं, वैसे में यह बात असहनीय है कि हमारी आबादी का एक बड़ा हिस्‍सा बुनियादी बैंकिंग सुविधाओं से वंचित रह जाए।
मुझे कभी-कभी यह सोचकर आश्‍चर्य लगता है कि क्‍या हमने स्थितियां इतनी जटिल कर दी हैं जिससे कि गरीब और हाशिए में खड़े लोगों को सुविधाओं से वंचित रहना पड़ रहा है।
हमें इस कुचक्र को तोड़ने की जरूरत है तथा जन धन योजना इस दिशा में पहला कदम साबित होगी।
एक बैंक खाता खुल जाने के बाद हर परिवार को बैंकिंग और कर्ज की सुविधाएं सुलभ हो जाएंगी।
इससे उन्‍हें साहूकारों के चंगुल से बाहर निकलने, आपातकालीन जरूरतों के चलते पैदा होने वाले वित्‍तीय संकटों से खुद को दूर रखने और तरह-तरह के वित्‍तीय उत्‍पादों से लाभान्वित होने का मौका मिलेगा।’
प्रधानमंत्री ने कहा, ‘पहले कदम के रूप में प्रधान मंत्री जन धन योजना के तहत हर खाता धारक को एक रुपे डेबिट कार्ड और एक लाख रुपए का दुर्घटना बीमा दिया जाएगा।
आगे चलकर इन लोगों को बीमा और पेंशन उत्‍पादों के दायरे में लाया जाएगा।’
प्रधानमंत्री ने यह भी कहा, ‘मुझे भरोसा है कि आप इस चुनौती का मुकाबला कर इस राष्‍ट्रीय प्रयास में अपना अहम योगदान करेंगे।
मैं आपकी मदद के लिए मौजूद हूं।’
प्रधान मंत्री जन धन योजना देश भर में एक साथ 28 अगस्‍त, 2014 को शुरू की जाएगी।
प्रधानमंत्री इसे दिल्‍ली में औपचारिक रूप से शुरू करेंगे।
राज्‍य स्‍तर पर भी इसके समानांतर समारोह आयोजित किए जाएंगे जिनमें केंद्रीय मंत्री शिरकत करेंगे।
जिला और उप-जिला स्‍तरों पर भी इस तरह के समारोह आयोजित किए जाएंगे।
शाखा स्‍तर पर शिविर भी लगाए जाएंगे।
