प्रधानमंत्री श्री नरेंद्र मोदी और रूस के राष्‍ट्रपति श्री ब्‍लादिमीर पुतिन ने आज दूरभाष पर बातचीत के दौरान वर्ष 2019 के लिए एक-दूसरे को हार्दिक शुभकामनाएं दी हैं।
प्रधानमंत्री ने क्रिसमस के अवसर पर भी रूस के राष्‍ट्रपति और वहां की जनता के लिए शुभकामनाएं दी हैं, जिसे रूस में आज मनाया जा रहा है।
दोनों नेताओं ने पिछले वर्ष में दोनों देशों के बीच विशेष रणनीतिक साझेदारी के परिणामस्‍वरूप प्रमुख उपलब्‍धियों पर खुशी व्‍यक्‍त की।
मई में सोची में और अक्‍टूबर में वार्षिक सम्‍मेलन के लिए राष्‍ट्रपति पुतिन के नई दिल्‍ली के दौरे के अवसर पर विविध चर्चाओं की सफलता की चर्चा करते हुए, दोनों नेताओं ने द्विपक्षीय संबंध कायम रखने के बारे में सहमति व्‍यक्‍त की।
राष्‍ट्रपति पुतिन ने सितम्‍बर, 2019 में आयोजित होने वाली वार्षिक इस्‍टर्न इकनॉमिक फोरम के लिए अपना आमंत्रण दोहराया।
इस दौरान रक्षा और आतंकवाद से निपटने सहित अनेक प्रमुख क्षेत्रों में द्विपक्षीय सहयोग के बारे में भी बातचीत हुई।
दोनों नेता इस बात पर सहमत थे कि वैश्‍विक बहुपक्षीय प्रणाली में भारत-रूस के बीच सहयोग की एक महत्‍वपूर्ण भूमिका है।
इसलिए दोनों देश संयुक्‍त राष्‍ट्र, ब्रिक्‍स, एससीओ और अन्‍य बहुपक्षीय संगठनों में अपना निकट संपर्क कायम रखेंगे।
