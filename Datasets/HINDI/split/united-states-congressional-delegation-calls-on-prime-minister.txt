संयुक्‍त राज्‍य अमेरिका के कांग्रेस के एक 26 सदस्‍यीय द्विदलीय प्रतिनिधिमंडल ने संयुक्‍त रूप से आज प्रधानमंत्री श्री नरेन्‍द्र मोदी से मुलाकात की।
प्रधानमंत्री ने भारत में प्रतिनिधियों का स्‍वागत किया।
उन्‍होंने कहा कि यह अमेरिका में नए प्रशासन और कांग्रेस के बाद द्विपक्षीय आवाजाही की एक अच्‍छी शुरुआत का शुभ संकेत है।
प्रधानमंत्री ने राष्‍ट्रपति डॉनल्‍ड ट्रंप के साथ हुई अपनी सकारात्‍मक बातचीत को याद किया और उन्‍होंने पिछले ढाई साल के दौरान उपजे संबंधों को और गहराई देने के लिए अपनी प्रतिबद्धता जताई।
इस संदर्भ में उन्‍होंने भारत-अमेरिकी भागीदारी के लिए कांग्रेस के मजबूत द्विदलीय समर्थन को माना।
प्रधानमंत्री ने उन संभावित क्षेत्रों के बारे में अपना दृष्टिकोण साझा किया जहां दोनों देश कहीं अधिक करीबी के साथ काम कर सकते हैं।
उन्‍होंने कहा कि पिछले कुछ वर्षों के दौरान दोनों देशों के लोगों के बीच संपर्क को कहीं अधिक सुविधाजनक बनाने की कोशिश की गई जिससे एक-दूसरे की समृद्धि में योगदान करने में मदद मिली।
इस संदर्भ में प्रधानमंत्री ने अमेरिकी अर्थव्‍यवस्‍था और समाज को समृद्ध बनाने में कुशल भारतीय प्रतिभाओं की भूमिका का उल्‍लेख किया।
उन्‍होंने कुशल पेशेवरों की आवाजाही पर एक विचारात्‍मक, संतुलित और दूरदर्शी दृष्टिकोण विकसित करने का आग्रह किया।
