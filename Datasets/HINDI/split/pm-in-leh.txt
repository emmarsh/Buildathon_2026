19वें कुशोक बाकुला रिनपोचे के जन्‍म शताब्‍दी जश्‍न के समापन समारोह में भाग लिया; जोजिला सुरंग पर कार्य आरंभ करने के लिए फलक का अनावरण किया
प्रधानमंत्री श्री नरेन्‍द्र मोदी आज जम्‍मू-कश्‍मीर की एक दिवसीय यात्रा के पहले चरण में लेह पहुंचे।
उन्‍होंने लेह में 19वें कुशोक बाकुला रिनपोचे के जन्‍मशताब्‍दी जश्‍न के समापन समारोह में भाग लिया।
इसी समारोह में, उन्‍होंने जोजिला सुरंग पर कार्य आरंभ करने के लिए फलक का अनावरण किया।
14 किलो मीटर लम्‍बी जोजिला सुरंग भारत की सबसे लम्‍बी सड़क सुरंग एवं एशिया की सबसे लम्‍बी द्वि-दिशा वाली सुरंग है।
प्रधानमंत्री की अध्‍यक्षता में आर्थिक मामलों पर मंत्रिमंडल समिति ने इस वर्ष के आरंभ में 6800 करोड़ रूपये की कुल लागत से राजमार्ग- 1ए श्रीनगर लेह खंड पर बालटाल एवं मीना मार्ग के बीच इस सुरंग के निर्माण, परिचालन एवं रखरखाव को अनुमोदित किया था।
इसकी वजह से जोजिला सुरंग को पार करने में वर्तमान में साढ़े तीन घंटे लगने वाला समय कम होकर केवल 15 मिनट तक आ जाएगा।
इससे इन क्षेत्रों का सर्वांगीण आर्थिक एवं सामाजिक- सांस्‍कृतिक एकीकरण होगा।
इसका प्रचुर रणनीतिक महत्‍व है।
इस अवसर पर एक विशाल जनसमूह को संबोधित करते हुए प्रधानमंत्री ने 19वें कुशोक बाकुला रिनपोचे के महान योगदान का स्‍मरण किया।
प्रधानमंत्री ने कहा कि उनका जीवन दूसरों की सेवा के लिए समर्पित था।
उन्‍होंने कहा कि 19वें कुशोक बाकुला रिनपोचे ने एक असाधारण राजनयिक के रूप में अपनी विशिष्‍टता स्‍थापित की थी।
उन्‍होंने उल्‍लेख किया कि मंगोलिया की अपनी यात्रा के दौरान वह खुद उनके प्रति सद्भावना के साक्षी रहे थे।
श्री नरेन्‍द्र मोदी ने इस बात पर प्रसन्‍नता जताई कि वह आज जम्‍मू-कश्‍मीर के तीनों क्षेत्रों का दौरा कर रहे हैं।
उन्‍होंने कहा कि जम्‍मू एवं कश्‍मीर राज्‍य को 25 हजार करोड़ रूपये के बराबर की परियोजनाएं प्राप्‍त होने वाली हैं।
उन्‍होंने कहा कि इन परियोजनाओं का राज्‍य के लोगों पर सकारात्‍मक प्रभाव पड़ेगा।
