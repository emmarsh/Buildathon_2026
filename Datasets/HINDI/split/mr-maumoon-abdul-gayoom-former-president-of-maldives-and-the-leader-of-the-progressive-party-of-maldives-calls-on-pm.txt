प्रधानमंत्री श्री नरेन्‍द्र मोदी ने आज मालदीव के पूर्व राष्‍ट्रपति और प्रोग्रेसिव पार्टी ऑफ मालदीव के नेता श्री मौमून अब्‍दुल गयूम का स्‍वागत किया, जो दिल्‍ली में आयोजित सतत विकास शिखर सम्‍मेलन 2015 में भाग लेने के लिए भारत के दौरे पर आए हैं।
प्रधानमंत्री ने बताया कि भारत मालदीव के साथ अपने संबंध को काफी महत्‍व देता है।
उन्‍होंने बताया कि दोनों देशों का न केवल साझा इतिहास है, बल्कि साझा नियति भी है और क्षेत्र में शान्ति तथा सुरक्षा सुनिश्चित करने में एक-समान रूचि भी है।
उन्‍होंने दोहराते हुए कहा कि भारत मालदीव की सरकार और वहां की जनता को एक स्थिर, शान्तिपूर्ण और समृद्ध देश बनाने के उनके प्रयासों में निरंतर सहायता के प्रति इच्‍छुक है।
श्री गयूम ने मालदीव के चहुमुखी विकास में भारत की ओर से निरंतर सहायता के लिए प्रधानमंत्री को धन्‍यवाद दिया।
उन्‍होंने कहा कि मालदीव के लिए भारत के साथ इसके संबंध को न केवल इस क्षेत्र में बल्कि विश्‍व भर में काफी महत्‍व दिया जाता है।
दोनों नेताओं ने विकासशील देशों, विशेषकर छोटे प्रायद्वीपीय देशों के सामने जलवायु परिवर्तन से जुड़ी चुनौतियों के बारे में विचारों का आदान-प्रदान किया।
प्रधानमंत्री ने कहा कि वह जल्‍द-से-जल्‍द मालदीव का दौरा करना चाहते हैं, जिससे उन्‍हें व्‍यापार, पर्यटन, युवाओं और जन-जन के बीच आदान-प्रदान सहित मालदीव और भारत के बीच निकट और बहु-पक्षीय संबंधों को और भी आगे बढ़ाने का अवसर मिलेगा।
