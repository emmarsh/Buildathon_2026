दोनों नेताओं ने आपसी सहयोग बढ़ाने पर बल दिया संयुक्त राष्ट्र में सुधार की आवश्यकता पर बल
ब्राजील की राष्ट्रपति डिलमा राउजेफ ने आज ब्रासीलिया में प्रधानमंत्री नरेंद्र मोदी का स्वागत किया।
हालांकि यह श्री नरेंद्र मोदी का द्विपक्षीय दौरा नहीं है लेकिन ब्रिक्स शिखर सम्मेलन में भाग लेने गए श्री मोदी का विशेष स्वागत किया गया।
दोपहर के भोज पर प्रधानमंत्री के साथ राष्ट्रपति की बैठक से पहले राष्ट्रपति पैलेस में पूरे सैनिक सम्मान के साथ श्री मोदी का स्वागत किया गया।
प्रधानमंत्री ने उत्कृष्ट फीफा विश्व कप के लिए राष्ट्रपति और ब्राजील की जनता को बधाई दी।
उन्होंने ब्रिक्स शिखर सम्मेलन के आयोजन और उसे सफल बनाने के लिए राष्ट्रपति डिलमा राउजेफ को धन्यवाद दिया।
इस अवसर पर दोनों नेताओं ने आपसी सहयोग बढ़ाने पर बल दिया।
ब्राजील को भारत का प्रमुख वैश्विक भागीदार बताते हुए श्री मोदी ने कहा कि दोनों लोकतंत्र और प्रमुख उभरती हुई अर्थव्यवस्थाओं के पास न सिर्फ आपसी सहयोग के लिए बल्कि अंतर्राष्ट्रीय मंचों पर एक दूसरे को मजबूत करने तथा व्यापक रूप में विकासशील जगत के हित की व्यापक क्षमता हैं।
उन्होंने कहा कि गुजरात ब्राजील के साथ भारत के आर्थिक संबंधों को प्रमुख दिशा देने के रूप में उभरा है।
राष्ट्रपति डिलमा राउजेफ ने इस बात पर विशेष बल दिया कि ब्राजील की विदेश नीति में भारत का विशेष स्थान है क्योंकि दोनों देशों के बीच आपसी सहयोग की क्षमता है तथा दोनों की भागीदारी का अंतर्राष्ट्रीय महत्व है।
उन्होंने चुनाव में शानदार जीत के लिए श्री मोदी को बधाई दी और भारत की प्रगति एवं विकास के लिए सफलता की कामना की।
दोनों नेताओं ने भारत एवं ब्राजील के बीच ऐतिहासिक एवं सांस्कृतिक संबंधों को याद किया।
दोनों देशों के बीच 18वीं और 19वीं सदी से कपड़े और आम का कारोबार होता रहा है।
दोनों नेता आपसी व्यापार के विस्तार और विविधिकरण तथा निवेश बढ़ाने एवं कृषि और डेयरी विज्ञान, पारंपरिक एवं नवीकरणीय ऊर्जा के क्षेत्र में सहयोग बढ़ाने पर सहमत हुए।
उन्होंने जी-20 सहित अंतर्राष्ट्रीय एवं बहुपक्षीय मंचों पर सहयोग बढ़ाने पर भी सहमति प्रकट की।
दोनों नेताओं ने 2015 में संयुक्त राष्ट्र की 70वीं वर्षगांठ के समय तक सुरक्षा परिषद सहित संयुक्त राष्ट्र सुधारों पर तत्काल प्रगति पर बल दिया।
प्रधानमंत्री ने आशा प्रकट की कि वे शीघ्र ही पूरी तरह द्विपक्षीय दौरे पर ब्राजील आएंगे और उन्होंने राष्ट्रपति डिलमा राउजेफ को भारत आने का निमंत्रण दिया।
दोनों नेताओं की बैठक के बाद दोनों पक्षों ने तीन समझौतों पर हस्ताक्षर किए।
इनमें पर्यावरण के क्षेत्र में सहयोग के लिए सहमति ज्ञापन शामिल है।
मोबिलिटी एवं कान्सुलर मुद्दों के क्षेत्र में सहयोग के लिए सहमति ज्ञापन पर भी हस्ताक्षर किए गए।
भारतीय उपग्रह से डाटा प्राप्त करने और प्रोसेस करने के लिए ब्राजील के भू-स्टेशन की क्षमता बढ़ाने के क्षेत्र में सहयोग के कार्यान्वयन के समझौते पर भी हस्ताक्षर किए गए।
