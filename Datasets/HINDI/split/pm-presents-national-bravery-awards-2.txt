प्रधानमंत्री श्री नरेन्द्र मोदी ने आज 18 बच्चों को राष्ट्रीय वीरता पुरस्कार प्रदान किए।
इनमें से तीन पुरस्कार मरणोपरांत प्रदान किए गए।
पुरस्कृत बच्चों के साथ बातचीत करते हुए प्रधानमंत्री महोदय ने कहा कि उनकी वीरता के कार्यों पर बहुत चर्चा हुई है और मीडिया ने भी खूब उल्लेख किया है।
उन्होंने कहा कि अन्य बच्चे भी इससे प्रेरित होंगे और उनमें भी आत्मविश्वास की भावना पैदा होगी।
प्रधानमंत्री महोदय ने कहा कि अधिकतर पुरस्कार प्राप्त बच्चे ग्रामीण और साधारण पृष्ठभूमि के हैं।
उन्होंने कहा कि शायद उनके दैनिक संघर्षों के कारण उनके अंदर यह भावना पैदा हुई और वे हर विपरीत परिस्थिति में बहादुरी के साथ काम करने में सक्षम हुए।
प्रधानमंत्री महोदय ने सभी विजेताओं, उनके माता-पिता और अध्यापकों को बधाई दी।
उन्होंने उन लोगों की भी प्रशंसा की, जिन्होंने बच्चों की बहादुरी के कामों को दर्ज किया और लोगों का ध्यान आकर्षित करने में सहायता की।
श्री नरेन्द्र मोदी ने कहा कि अब भविष्य में भी पुरस्कार विजेताओं से अधिक आशा की जाएगी।
उन्होंने बच्चों को उनके भावी जीवन के लिए शुभकामनाएं दीं।
इस अवसर पर महिला एवं बाल विकास मंत्री श्रीमती मेनका गांधी भी उपस्थित थीं।
