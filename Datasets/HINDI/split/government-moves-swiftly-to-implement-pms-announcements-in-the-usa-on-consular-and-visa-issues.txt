प्रधानमंत्री श्री नरेन्‍द्र मोदी ने 28 सितम्‍बर 2014 को न्‍यूयार्क में मेडिसन स्‍क्‍वायर गार्डन पर अपने सम्‍बोधन में दूतावास संबंधी और वीजा मुद्दों पर कई घोषणाएं की थी।
केन्‍द्र सरकार ने इन घोषणाओं पर त्‍वरित कार्यान्‍वयन किया है।
30 सितम्‍बर 2014 को जारी राजपत्रि‍त अधिसूचना के अनुसार भारतीय मूल के सभी व्‍यक्तियों के लिए पीआईओ कार्ड अब 15 वर्ष के स्‍थान पर जीवनभर के लिए वैध होंगे।
इससे प्रधानमंत्री की उस घोषणा को पूरा किया गया जिसमें उन्‍होंने कहा था कि पीआईओ कार्ड धारक को भारत के लिए जीवनभर की वीजा सुविधा उपलब्‍ध होगी।
प्रधानमंत्री ने घोषणा की थी कि पीआईओ कार्ड धारक को पुलिस में रिपोर्ट करने से छूट दी जाएगी।
इसके बाद गृहमंत्रालय ने 30 सितम्‍बर को जारी उसी राजपत्रि‍त अधिसूचना के जरिये निर्देश जारी किया कि भारत में 180 दिन से अधिक समय बिताने के बावजूद पीआईओ कार्ड धारक को पुलिस स्‍टेशन में रिपोर्ट करने की आवश्‍यता नहीं होगी।
प्रधानमंत्री की एक और घोषणा को पूर्ण करते हुए दूतावासों और वाणिज्‍य दूतावासों को निर्देश दिये गये कि किसी अपवाद की स्थिति को छोड़कर अमरीकी नागरिकों को आमतौर पर 10 वर्ष के लिए वीजा दिया जाना चाहिए।
अमरीकी पर्यटकों के लिए आगमन पर वीजा देने की प्रणाली अक्‍तूबर में ही शुरू कर दी गई है।
गृहमंत्रालय, पीआईओ और ओसीआई योजनाओं को मिलाकर एक नई योजना तैयार कर रहा है।
