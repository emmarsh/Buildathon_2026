प्रधानमंत्री श्री नरेन्‍द्र मोदी ने शुक्रवार को भारत सरकार में कार्यरत 90 से अधिक अतिरिक्त सचिवों एवं संयुक्त सचिवों के एक समूह से मुलाकात एवं बातचीत की।
इस तरह की पांच संवाद की श्रृंखला में यह अंतिम संवाद था।
संवाद के दौरान अधिकारियों ने शासन, सामाजिक कल्याण, जनजातीय विकास, कृषि, बागवानी, पर्यावरण एवं वन, शिक्षा, परियोजना क्रियान्वयन, शहरी विकास एवं परिवहन जैसे विषयों पर अपने अनुभवों को साझा किया।
प्रधानमंत्री ने अधिकारियों से कहा कि वे शासन प्रक्रिया सरल बनाने की दिशा में काम करें।
उन्होंने कहा कि अच्छी तरह से निष्पादित परियोजनाओं और योजनाओं को अध्ययन के रूप में पेश किया जाना चाहिए ताकि उनकी सफलता का अनुकरण किया जा सके।
भारत के पक्ष में वर्तमान सकारात्मक वैश्विक परिदृश्य पर बात करते हुए, प्रधानमंत्री ने अधिकारियों को वर्ष 2022 तक न्यू इंडिया के निर्माण की दिशा में स्पष्ट उद्देश्यों के साथ कार्य करने को कहा।
