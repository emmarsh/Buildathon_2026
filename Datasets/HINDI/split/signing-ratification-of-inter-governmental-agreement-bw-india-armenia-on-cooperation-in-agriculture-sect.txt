प्रधानमंत्री श्री नरेन्‍द्र मोदी की अध्यक्षता में आज केंद्रीय मंत्रिमंडल ने कृषि क्षेत्र में सहयोग के लिए भारत और आर्मेनिया के बीच समझौता एवं उसकी पुष्टि को मंजूरी दे दी।
इस समझौते से सहमति के दायरे में आने वाली गतिविधियों में लघु और मध्य़म अवधि के कार्यक्रमों को प्रोत्साहन मिलेगा।
समझौते के उद्देश्यों की प्राप्ति के लिए दोनों पक्षों की सहमति से द्विवार्षिक कार्य योजना तैयार की जाएगी।
समझौते के तहत कृषि क्षेत्र में सहयोग के लिए एक संयुक्त कार्य समूह बनाया जाएगा।
यह संयुक्त कार्य समूह द्विवार्षिक कार्य योजना को व्यापर रूप देने के लिए उत्तरदायी होगा।
संयुक्त कार्य समूह सहयोग के क्षेत्रों तथा तौर-तरीकों की पहचान करेगा और उनके कार्यान्वयन में तालमेल करेगा।
संयुक्त कार्य समूह की बैठक समय-समय पर वैकल्पिक रूप से भारत और आर्मेनिया में होगी।
इस समझौते से दोनों देशों के बीच श्रेष्ठ कृषि व्यवहारों को समझने में प्रोत्साहन मिलेगा और इससे दोनों देशों को पारस्परिक लाभ होगा।
