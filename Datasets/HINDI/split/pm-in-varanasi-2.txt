•अस्सी घाट पर इको-फ्रेंडली ई-बोट लांच की •लाभार्थियों को ई-रिक्शा वितरित किए •सांस्कृतिक अध्ययन एवं अनुसंधान केंद्र ज्ञान प्रवाह का दौरा किया •वाराणसी के प्रमुख व्यक्तियों से मुलाकात की
प्रधानमंत्री श्री नरेन्द्र मोदी ने आज शाम अपने लोकसभा क्षेत्र वाराणसी के अस्सी घाट पर पर्यावरण अनुकूल ई-बोट्स लांच की।
अस्सी घाट पर उपस्थित लोगों को संबोधित करने के लिए मंच पर आने से पहले प्रधानमंत्री ने नाव चलाने वालों से बातचीत की और गंगा नदी में ई-बोट पर कुछ देर सवारी की।
इस अवसर पर बोलते हुए प्रधानमंत्री ने कहा कि ये ई-बोट्स प्रदूषण घटाएंगी, पर्यटकों को अच्छा अनुभव देंगी और कम कीमत वाले ईंधन से लाभार्थियों को पर्याप्त राशि की बचत होगी।
उन्होंने लाभार्थियों से अपील की कि वे इस बचत राशि का उपयोग अपनी युवा पीढ़ी के लाभ के लिए करें।
प्रधानमंत्री ने जोर देकर कहा कि उनकी सरकार का ध्यान ऐसी योजनाएं बनाने पर है, जिनसे लोग मजबूत होंगे।
ये गरीबों को सशक्त बनाएंगी ताकि वे गरीबी से लड़ सकें।
प्रधानमंत्री ने कहा कि भारत के स्वदेशी नेवीगेशन उपग्रह नेटवर्क को ‘नाविक’ नाम दिया गया है, यह उन लाखों लोगों के सम्मान में है, जो अपनी आजीविका नावों से कमाते हैं।
इससे पहले, प्रधानमंत्री ने वाराणसी के डीएलडब्ल्यू मैदान पर लाभार्थियों को ई-रिक्शा वितरित किए और उनसे बातचीत की।
प्रधानमंत्री ने सांस्कृतिक अध्ययन एवं अनुसंधान केंद्र ज्ञान प्रवाह का भी दौरा किया और भारत की सांस्कृतिक विरासत को प्रदर्शित करने के लिए किए जा रहे प्रयासों की सराहना की।
वाराणसी के प्रमुख लोगों से मुलाकात के दौरान प्रधानमंत्री ने उनसे वाराणसी में साफ-सफाई सुनिश्चित करने की दिशा में काम करने और वाराणसी को सबसे साफ शहरों में से एक बनाने का आह्वान किया।
