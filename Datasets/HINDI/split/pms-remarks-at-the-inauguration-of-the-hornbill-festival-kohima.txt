प्रधानमंत्री ने पूरे पूर्वोत्तर क्षेत्र को एक “प्राकृतिक आर्थिक क्षेत्र” बताया।
प्रधानमंत्री पूर्वोत्तर के विकास के लिए उठाए जाने वाले कदमों की रूपरेखा बनाई।
प्रधानमंत्री श्री नरेन्द्र मोदी ने आज पूरे पूर्वोत्तर क्षेत्र को एक “प्राकृतिक आर्थिक क्षेत्र” एनईजेड बताया, जिसकी क्षमताओं का अब तक दोहन नहीं किया जा सका है।
उन्होंने कहा कि उनकी प्राथमिकता पूर्वोत्तर के लोगों के लाभ के लिए एनईजेड का विकास करने की है।
कोहिमा में हॉर्नबिल त्यौहार के उद्घाटन के अवसर पर प्रधानमंत्री ने नागालैंड की समृद्ध सांस्कृतिक विरासत और नागा लोगों की मजबूती, ईमानदारी, सरलता, अंदरुनी मजबूत चरित्र और कड़ी मेहनत के प्रति रुझान की सराहना की।
उन्होंने इस त्यौहार के आयोजन के लिए नागालैंड के निवासियों को बधाई दी, जो राज्य के सांस्कृतिक विविधता को प्रदर्शित करते हैं।
प्रधानमंत्री ने नागालैंड के राज्य बनने के दिवस पर लोगों को भी बधाई दी और उनसे आग्रह किया कि वे आत्ममंथन करें और देखें कि पिछले 50 वर्षों में क्या अर्जित किया गया है तथा अभी और क्या किया जाना शेष है।
प्रधानमंत्री ने राज्य की समृद्ध जैव विविधता और अंग्रेजी बोलने वाली युवाओं की आबादी का भी जिक्र किया।
उन्होंने कहा कि इससे राज्य में पर्यटन और निवेश बढ़ेगा।
उन्होंने कहा कि इस क्षेत्र को निश्चित रूप से वैश्विक आईटी आउटसोर्सिंग व्यवसाय का एक हिस्सा हासिल करना चाहिए।
प्रधानमंत्री ने मुक्केबाजी, तीरंदाजी, फुटबॉल और ताइक्वोंडो के खेलों में राज्य की क्षमता का भी जिक्र किया और कहा कि इस क्षमता का पूरा दोहन होना चाहिए।
उन्होंने कहा कि एक दशक पहले पूर्व प्रधानमंत्री श्री अटल बिहारी वाजपेयी ने नागालैंड की यात्रा की थी।
उन्होंने राज्य के लोगों को भरोसा दिलाया कि उन्हें किसी प्रधानमंत्री की यात्रा के लिए इतना लंबा इंतजार अब नहीं करना पड़ेगा।
उन्होंने कहा कि वह यह देखने के लिए फिर से आएंगे कि जिसका उन्होंने जिक्र किया है, वह वास्तविकता में बदल गया है या नहीं।
प्रधानमंत्री ने पिछले छह महीनों के दौरान पूर्वोत्तर के लिए उनकी सरकार द्वारा उठाए गए कदमों को भी रेखांकित किया।
उन्होंने पूर्वोत्तर के 10,000 छात्रों के लिए इशान उदय विशिष्ट छात्रवृत्तियां, हर वर्ष देश के अन्य हिस्सों की यात्रा के लिए पूर्वोत्तर के 2,000 छात्रों और महाविद्यालयों के 500 संकाय सदस्यों के लिए इशान विकास योजना का भी जिक्र किया।
उन्होंने कहा कि पूर्वोत्तर के प्रत्येक राज्य में एक आधुनिक अपैरल वस्त्र निर्माण केन्द्र की स्थापना की जाएगी, जिसकी शुरूआत नागालैंड, असम और सिक्किम से होगी।
उन्होंने कहा कि सरकार ने पूर्वोत्तर के विकास के लिए केन्द्रीय बजट में 53,000 करोड़ रुपए निर्धारित किए हैं।
संपर्क को बढ़ावा देने के लिए नई रेललाइनों के निर्माण के लिए 28,000 करोड़ रुपए का निर्धारण किया गया है।
अंतःराज्य बिजली पारेषण प्रणाली को बेहतर बनाने के लिए 5,000 करोड़ रुपए और 2जी मोबाइल कनेक्टिविटी को बढ़ावा देने के लिए इतनी ही राशि निर्धारित की गई है।
मणिपुर में एक राष्ट्रीय खेल विश्वविद्यालय और क्षेत्र में 6 नये कृषि महाविद्यालयों की स्थापना की जाएगी।
