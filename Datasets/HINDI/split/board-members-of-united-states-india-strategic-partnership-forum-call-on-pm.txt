अमेरिका के वरिष्‍ठ उद्योगपतियों और कारोबारियों वाले अमेरिका-भारत रणनीतिक साझेदारी फोरम (यूएसआईएसपीएफ) के बोर्ड के सदस्‍यों ने आज नई दिल्‍ली में प्रधानमंत्री श्री नरेन्‍द्र मोदी से मुलाकात की।
बोर्ड के सदस्‍यों ने संपन्‍न भारत नेतृत्‍व सम्‍मेलन के परिणामों की जानकारी प्रधानमंत्री को दी।
कारोबारी नेताओं ने पिछले चार वर्षों में सरकार द्वारा किए गए आर्थिक और नियामक सुधारों की सराहना की और तेजी से बढ़ रही भारतीय अर्थव्‍यवस्‍था द्वारा प्रस्‍तुत पारस्‍परिक लाभकारी अवसरों का लाभ उठाने के लिए भारत के साथ और घनिष्‍ठता से काम करने की इच्‍छा जताई।
प्रधानमंत्री ने यूएसआईएसपीएफ के बोर्ड के सदस्‍यों से कहा कि भारत और अमेरिका आर्थिक सहयोग से काफी अधिक लाभान्वित हुए हैं।
उन्‍होंने अमेरिकी कंपनियों को नये क्षेत्रों के साथ-साथ स्‍टार्टअप ,ऊर्जा, स्‍वास्‍थ्‍य सेवा तथा डिजिटल प्रौद्योगिकी जैसे क्षेत्रों में कारोबारी अवसरों का लाभ उठाने के लिए प्रोत्‍साहित किया।
