मेक्सिको की विदेश मंत्री सुश्री क्‍लाउडिया रुइज-मैसियू ने आज प्रधानमंत्री श्री नरेन्‍द्र मोदी से भेंट की।
सुश्री क्‍लाउडिया भारत के दो दिवसीय द्विपक्षीय दौरे पर यहां आई हैं।
इस अवसर पर प्रधानमंत्री ने न्‍यूयॉर्क में सितंबर, 2015 में ‘यूएनजीए’ के मौके पर मेक्सिको के राष्‍ट्रपति नीटो के साथ हुई अपनी बैठक का स्‍मरण किया।
प्रधानमंत्री ने ऊर्जा, विनिर्माण, ढांचागत विकास, शहरी और नगर नियोजन, विज्ञान एवं प्रौद्योगिकी, अंतरिक्ष, कृषि, स्वास्थ्य और पारंपरिक दवा समेत अनेक क्षेत्रों में द्विपक्षीय सहयोग को मजबूत करने पर विशेष जोर दिया।
मेक्सिको की विदेश मंत्री ने सभी क्षेत्रों में भारत के साथ द्विपक्षीय रिश्‍तों को और मजबूत करने में दिलचस्‍पी दिखाई।
उन्‍होंने मेक्सिको के राष्‍ट्रपति की ओर से प्रधानमंत्री को मेक्सिको आने का निमंत्रण दिया।
