प्रधानमंत्री श्री नरेन्द्र मोदी आज 1965 के युद्ध की स्वर्ण जयंती के अवसर पर राजपथ लॉन्स, नई दिल्ली में आयोजित स्मृति प्रदर्शनी “शौर्यांजलि” देखने पहुंचे।
इस प्रदर्शनी में देश की सीमाओं की रक्षा करने वाले भारतीय सशस्त्र सेनाओं के कर्मियों की अदम्य वीरता, साहस और बलिदान को दर्शाया गया है।
प्रधानमंत्री ने प्रदर्शनी तथा विभिन्न क्षेत्रों में हुईं लड़ाइयों के युद्ध दृश्यों के पुनः सृजनों को भी देखा।
उन्होंने 1965 के युद्ध के कुछ पुराने योद्धाओं से भी मुलाकात की।
इस अवसर पर सेना, नौसेना और वायु सेना प्रमुख और कई वरिष्ठ केंद्रीय मंत्री भी उपस्थित थे।
प्रधानमंत्री ने बाद में ट्वीट कर अपने संदेश में कहा, “1965 के युद्ध के दौरान हमारे सशस्त्र बलों की वीरता, साहस और बलिदान को प्रत्येक भारतीय सदैव याद रखेगा।
हमें उन पर गर्व है।”
