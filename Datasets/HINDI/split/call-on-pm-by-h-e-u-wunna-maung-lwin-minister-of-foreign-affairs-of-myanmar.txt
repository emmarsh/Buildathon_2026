म्‍यांमार के विदेश मंत्री यू. वुन्‍ना मोंग विन ने आज प्रधानमंत्री श्री नरेन्‍द्र मोदी से मुलाकात की।
मुलाकात के दौरान प्रधानमंत्री श्री नरेन्‍द्र मोदी ने पूर्व एशिया/आसियान शिखर सम्‍मेलन में शिरकत के दौरान नवम्‍बर 2014 में की गई अपनी म्‍यांमार यात्रा और राष्‍ट्रपति यू. तेई सेई के साथ मुलाकात का जिक्र किया।
प्रधानमंत्री ने कहा कि भारत म्‍यांमार के साथ अपने संबंधों को सर्वोच्‍च प्राथमिकता देता है।
उन्‍होंने राजनैतिक, आर्थिक और सुरक्षा सहित सभी क्षेत्रों में द्विपक्षीय संबंधों को और मजबूत बनाने तथा दोनों देशों की जनता के बीच संपर्क बढ़ाने में भारत की प्रतिबद्धता व्‍यक्‍त की।
प्रधानमंत्री ने म्‍यांमार के विकास में भारत की एक विश्‍वसनीय सहयोगी की भूमिका को दोहराया।
प्रधानमंत्री ने क्षेत्र में शांति और स्थिरता और दक्षिण पूर्व एशिया के साथ भारत के संपर्क के लिए म्‍यांमार के महत्‍व को उजागर किया।
यू वुन्‍ना मोंग विन ने प्रधानमंत्री श्री नरेन्‍द्र मोदी को बुनियादी ढांचा क्षेत्र, स्‍वास्‍थ्‍य और विकास परियोजनाओं में द्विपक्षीय सहयोग में हुई प्रगति की जानकारी दी।
प्रधानमंत्री श्री मोदी ने कृषि प्रौद्योगिकी, अनुसंधान और ऊर्जा के क्षेत्र में अधिक द्विपक्षीय सहयोग का आहवान किया।
राष्‍ट्रपति यू. तेई सेई द्वारा दिए गए निमंत्रण को स्‍वीकार करते हुए प्रधानमंत्री श्री मोदी ने कहा कि वे जल्‍दी ही म्‍यांमार की यात्रा का कार्यक्रम बनाएंगे।
