प्रधानमंत्री श्री नरेन्द्र मोदी कल 15 सितंबर, 2018 को ‘स्वच्छता ही सेवा’ अभियान का शुभारंभ करेंगे।
पखवाड़े भर चलने वाले इस अभियान के शुभारंभ समारोह के तहत प्रधानमंत्री वीडियो कांफ्रेंसिंग के जरिए देश भर में 18 स्थानों पर विभिन्न लोगों के साथ संवाद करेंगे।
प्रधानमंत्री जिन लोगों के साथ संवाद करेंगे उनमें विद्यार्थी, जवान, धर्मगुरु, दुग्ध एवं कृषि सहकारी समितियों के सदस्य, पत्रकार, स्थानीय सरकारी प्रतिनिधिगण, रेलवे कर्मचारी, स्वयं सहायता समूह, स्वच्छाग्रही, इत्यादि शामिल हैं।
‘स्वच्छता ही सेवा’ अभियान का उद्देश्य स्वच्छता से जुड़े कार्यों में ज्यादा से ज्यादा जन सहभागिता सुनिश्चित करना है।
यह अभियान 2 अक्टूबर, 2018 को स्वच्छ भारत मिशन की चौथी वर्षगांठ से ठीक पहले आयोजित किया जा रहा है।
यह महात्मा गांधी की 150वीं जयंती से जुड़े समारोहों के शुभारंभ को भी दर्शाता है।
इससे पहले, इस अभियान को ‘पूज्य बापू के प्रति सच्ची श्रद्धांजलि’ बताते हुए प्रधानमंत्री ने लोगों को दिए एक वीडियो संदेश में देशवासियों से ‘इस अभियान का एक हिस्सा बनने और स्वच्छ भारत के सपने को साकार करने की दिशा में हो रहे प्रयासों को मजबूत करने’ का अनुरोध किया था।
