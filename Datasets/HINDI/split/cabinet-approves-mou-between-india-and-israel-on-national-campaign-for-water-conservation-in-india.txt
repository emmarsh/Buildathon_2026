प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने आज भारत में जल संरक्षण के लिए राष्‍ट्रीय अभियान पर भारत एवं इजराइल के बीच समझौता ज्ञापन (एमओयू) पर हस्‍ताक्षर को मंजूरी दी है।
इससे भविष्‍य की पीढि़यों के लिए जल संरक्षित करने में देश का फायदा होगा।
भारत में राष्‍ट्रीय जल संरक्षण अभियान को पेशेवर तरीके से डिजाइन करने, उसके कार्यान्‍वयन एवं निगरानी में दोनों देश राष्‍ट्रीय, क्षेत्रीय एवं अंतरराष्‍ट्रीय स्‍तर पर सहयोग बढ़ाने के लिए काम करेंगे।
मंत्रालय निम्‍नलिखित उद्देश्‍यों को हासिल करने के लिए इस जल संरक्षण अभियान पर साथ मिलकर काम करने के लिए सहमत हुए हैं:
क. भारत में जल संरक्षण को राष्‍ट्रीय एजेंडे में शामिल करना,
ख. हरेक नागरिक को रोजमर्रा के जीवन में पानी बचाने के लिए प्रोत्‍साहित करना,
ग. जल के बारे में जागरूकता पैदा करना,
घ. जल का पुन: उपयोग, पु:न संवर्द्धन एवं पुनर्चक्रण को बढ़ावा देना,
ड. जल संरक्षण के विषय पर वेबसाइट, मोबाइल ऐप्लिकेशन जैसे डिजिटल टूल्‍स विकसित करना।
