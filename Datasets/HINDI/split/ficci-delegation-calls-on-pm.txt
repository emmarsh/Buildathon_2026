भारतीय वाणिज्‍य और उद्योग मंडल संघ (फिक्‍की) के 11 सदस्‍यीय प्रतिनिधिमंडल ने आज प्रधानमंत्री श्री नरेन्‍द्र मोदी से मुलाकात की।
प्रतिनिधिमंडल के सदस्‍यों ने व्‍यवसाय को आसान बनाने, और मेक इन इंडिया पहल सहित केन्‍द्र सरकार द्वारा उठाए गए विभिन्‍न कदमों की सराहना की।
प्रतिनिधिमंडल के सदस्‍यों ने फिक्‍की के तत्‍वावधान में भारत स्‍वच्‍छता गठबंधन की शुरूआत के बारे में भी प्रधानमंत्री को जानकारी दी।
प्रधानमंत्री ने उद्योग से आग्रह किया कि वह सीएसआर पहल के अंतर्गत सफाई के प्रति और अधिक सक्रिय बने।
प्रधानमंत्री ने फिक्‍की से आग्रह किया कि वह प्रमुख क्षेत्रों जैसे कृषि उत्‍पादों, वस्‍त्र और रक्षा संबंधी निर्माण में वृद्धि की दिशा में कार्य करे।
उन्‍होंने प्रमुख उद्योगपतियों से आग्रह किया कि वे रेलवे सहित बुनियादी ढांचा क्षेत्रों के लिए केन्‍द्र सरकार द्वारा उठाए गए विभिन्‍न कदमों का लाभ उठाएं।
