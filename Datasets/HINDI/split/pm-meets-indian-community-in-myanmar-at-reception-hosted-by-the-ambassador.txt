प्रधानमंत्री श्री नरेन्‍द्र मोदी ने आज ने पी दौ में भारतीय राजदूत द्वारा आयोजित स्‍वागत समारोह में म्‍यांमार के भारतीय समुदाय से मुलाकात की।
इस अवसर पर अपने संबोधन में प्रधानमंत्री ने बताया कि पिछले कुछ महीनों में दुनिया ने भारत और अनिवासी भारतीयों के प्रति अपने नजरिए में बदलाव किया है।
उन्‍होंने कहा कि म्‍यांमार के भारतीय समुदाय को भी इस पर गर्व होगा।
उन्‍होंने कहा कि इससे दुनिया भर के अनिवासी भारतीयों की जिम्‍मेदारी बढ़ जाती है।
प्रधानमंत्री ने कहा कि विश्‍व अब भारत के साथ जुड़ने के लिए उत्‍सुक है।
उन्‍होंने जोर देते हुए कहा कि भारतीय समुदाय को भारत और म्‍यांमार दोनों के विकास की दिशा में कार्य करना होगा।
प्रधानमंत्री ने दोनों देशों के बीच के प्राचीन सांस्‍कृतिक संबंधों की भी चर्चा की।
उन्‍होंने कहा कि यह भारत का दायित्‍व है कि वह अपने पड़ोसियों के कल्‍याण के लिए कार्य करे।
उन्‍होंने कहा कि भारत द्वारा प्रक्षेपित किए जाने वाले सार्क उपग्रह के लाभ म्‍यांमार के लिए भी उपलब्‍ध रहेंगे।
श्री मोदी ने कहा कि भारत दक्षिण एशिया और म्‍यांमार में एक पोलियो मुक्‍त क्षेत्र बनाने की दिशा में कार्य करेगा।
प्रधानमंत्री ने सरकार द्वारा प्रारम्‍भ किए गए ‘मेक इन इंडिया’ कार्यक्रम का भी उल्‍लेख किया।
