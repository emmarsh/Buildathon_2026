प्रधानमंत्री ने पूर्वोत्तर के केन्‍द्रीय विश्‍वविद्यालयों, आईआईटी और एनआईटी के विद्यार्थियों को संबोधित किया।
प्रधानमंत्री श्री नरेन्‍द्र मोदी ने आज आईआईआईटी गुवाहाटी के लिए परिसर की आधारशिला हेतु पट्टिका का अनावरण किया।
इस अवसर पर पूर्वोत्तर के केन्‍द्रीय विश्‍वविद्यालयों, आईआईटी और एनआईटी के विद्यार्थियों को संबोधित करते हुए प्रधानमंत्री ने कहा कि 21वीं सदी ज्ञान की सदी है।
उन्‍होंने कहा कि इतिहास में जब भी ज्ञान दुनिया की प्रेरक शक्ति रहा है, भारत ने नेतृत्‍व प्रदान किया है।
उन्‍होंने कहा कि आज भारत जनसंख्या की दृष्टि से दुनिया में सबसे युवा देश है, ज‍बकि युवाओं के सपने ऊर्जा से भरे हुए हैं।
उन्‍होंने कहा कि दुनिया में एक बार फिर अग्रणी भूमिका निभाने की दृष्टि से यह भारत के लिए अब एक चुनौती और अवसर दोनों ही है।
प्रधानमंत्री ने कहा कि आज ज्‍यादातर वैश्विक आर्थिक सर्वेक्षणों के अनुसार भारत ही सबसे तेजी से विकास करने वाली प्रमुख अर्थव्यवस्था है।
उन्‍होंने कहा कि केन्‍द्र सरकार ने सोच-समझकर उठाये गये विभिन्‍न कदमों के जरिये युवाओं पर अपना ध्‍यान केन्द्रित किया है।
उन्‍होंने इस अवसर पर कौशल विकास, मेक इन इंडिया पहल और स्‍टार्ट-अप अभियान की दिशा में सरकार द्वारा किये गये प्रयासों का जिक्र किया।
प्रधानमंत्री ने प्राथमिकता वाले क्षेत्रों के रूप में विशेषकर इलेक्‍ट्रॉनिक्‍स और रक्षा उपकरणों के निर्माण का उल्‍लेख किया।
