नेपाल के विदेश मंत्री श्री महेन्‍द्र बहादुर पांडे ने आज प्रधानमंत्री श्री नरेन्‍द्र मोदी से भेंट की।
विदेश मंत्री पांडे ने 18वें सार्क शिखर सम्‍मेलन में भाग लेने के लिए नेपाल के प्रधानमंत्री श्री सुशील कोइराला द्वारा भेजा गया निमंत्रण पत्र उन्‍हें सौंपा।
इस सम्‍मेलन का आयोजन 26-27 नवंबर, 2014 को काठमांडू में होगा।
प्रधानमंत्री ने यह बात दोहराई कि वह सार्क देशों के साथ रिश्‍तों को सर्वोच्‍च प्राथमिकता देते हैं।
उन्‍होंने कहा कि वह अपने प्रथम सार्क शिखर सम्‍मेलन में भाग लेने को उत्‍सुक हैं।
वह सार्क को एक ऐसा अहम साधन मानते हैं जो सार्क के हर सदस्‍य देश की ताकत बढ़ाने और इस क्षेत्र की साझा समृद्धि के लिए सामूहिक पहल को आगे बढ़ाने में सक्षम है।
सार्क की प्रगति के लिए भारत के पूर्ण समर्थन की कटिबद्धता का जिक्र करते हुए उन्‍होंने कहा कि सार्क देशों को एक-दूसरे के अनुभवों और ताकत से अभी बहुत कुछ सीखना है।
प्रधानमंत्री ने कहा कि क्षेत्रीय कनेक्‍टिविटी और एकीकरण को बढ़ावा देने के अलावा सार्क देशों को क्षेत्रव्‍यापी सहयोग बढ़ाने के लिए साझा विरासत के खास क्षेत्रों, चुनौतियों और अवसरों की पहचान करनी चाहिए।
प्रधानमंत्री श्री नरेन्‍द्र मोदी ने अगस्‍त में नेपाल की अपनी यात्रा के दौरान गर्मजोशी, लगाव और असाधारण आवभगत के लिए नेपाल की जनता एवं सरकार के प्रति अपनी कृतज्ञता जाहिर की।
उन्‍होंने अपनी यात्रा के बाद द्विपक्षीय रिश्‍तों वाले महत्‍वपूर्ण क्षेत्रों में हुई प्रगति का स्‍वागत किया।
उन्‍होंने नेपाल के संविधान का मसौदा जल्‍द तैयार होने की भी उम्‍मीद जताई।
