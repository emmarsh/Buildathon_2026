प्रधानमंत्री बलिया से प्रधानमंत्री उज्जवला योजना का शुभारंभ करेंगे
प्रधानमंत्री वाराणसी में विभिन्न कार्यक्रमों में शामिल होंगे
प्रधानमंत्री श्री नरेन्द्र मोदी कल उत्तर प्रदेश का दौरा करेंगे।
वह बलिया से प्रधानमंत्री उज्जवला योजना का शुभारंभ करेंगे।
इस योजना का उद्देश्य अगले तीन वर्षों में गरीबी रेखा से नीचे के परिवारों की पांच करोड़ महिला लाभार्थियों को एलपीजी कनेक्शन प्रदान करना है।
प्रधानमंत्री अपने निर्वाचन क्षेत्र, वाराणसी की भी यात्रा करेंगे।
वह लाभार्थियों को ई-रिक्शा वितरित करेंगे।
प्रधानमंत्री वाराणसी में सांस्कृतिक अध्ययन और अनुसंधान केन्द्र-ज्ञान प्रवाह का भी दौरा करेंगे।
वह वाराणसी में प्रमुख नागरिकों के साथ एक बैठक भी करेंगे।
प्रधानमंत्री श्री नरेन्द्र मोदी प्रसिद्ध अस्सी घाट पर पर्यावरण अनुकूल “ई-नाव” नामक एक योजना का शुभारंभ भी करेंगे।
इन ई-नावों से न सिर्फ प्रदूषण में कमी आएगी बल्कि परिचालन लागत में भी कमी होगी।
इसके माध्यम से गंगा नदी पर ऐसी नावों के माध्यम से अपनी आजीविका कमाने वाले व्यक्ति उच्च आय अर्जित करने में सक्षम भी बनेंगे।
