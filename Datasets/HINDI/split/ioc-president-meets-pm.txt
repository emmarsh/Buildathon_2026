अंतर्राष्‍ट्रीय ओलम्पिक समिति (आईओसी) के अध्‍यक्ष श्री थॉमस बक ने आज प्रधानमंत्री नरेन्‍द्र मोदी से मुलाकात की।
श्री बक और प्रधानमंत्री ने चर्चा के दौरान विश्‍व में संघर्ष के बढ़ते रुझान, गृहयुद्ध और आतंकवाद पर चिंता जताई।
दोनों ने इस बात पर सहमति जताई कि खेलों में मानवता और समाज को एकजुट करने की शक्ति है।
प्रधानमंत्री ने कहा कि किसी भी देश के नागरिकों में खेल भावना के विकास के लिए खेल महत्‍वपूर्ण हैं, यह भावना समाज को एक मजबूत डोर से जोड़ती है।
प्रधानमंत्री ने नेपाल में भूकम्‍प सहित पड़ोसी देशों में दुखद घटनाओं से निपटने में भारत की मानवीय दृष्टि का उल्‍लेख किया।
श्री मोदी ने कहा कि भारत ने यमन से निकलने में 48 देशों के नागरिकों को मदद दी।
प्रधानमंत्री ने कहा कि भारत दुनिया का सबसे युवा देश है और इसमें खेलों के विकास की अधिकतम क्षमता है।
प्रधानमंत्री ने देश को खेलों के बुनियादी ढ़ांचे, खेल प्रौद्योगिकी और खेल उपकरणों के उत्‍पादन का केन्‍द्र बनाने के लिए आईओसी अध्‍यक्ष से समर्थन की मांग की।
श्री मोदी ने देश को वैश्विक खेल मानचित्र पर बढ़ावा देने की अपनी इच्‍छा भी व्‍यक्‍त की।
