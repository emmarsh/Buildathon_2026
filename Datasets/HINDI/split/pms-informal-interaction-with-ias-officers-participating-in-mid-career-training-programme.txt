प्रधानमंत्री श्री नरेन्‍द्र मोदी ने मध्‍य करियर प्रशिक्षण कार्यक्रम में हिस्‍सा ले रहे संयुक्‍त सचिव और अतिरिक्‍त सचिव स्‍तर के करीब 100 वरिष्‍ठ आईएएस अधिकारियों से आज अनौपचारिक बातचीत की।
इस बातचीत के दौरान, अधिकारियों ने विकास कार्यों, कृषि, सिंचाई और खाद्य प्रसंस्करण, मुद्रास्‍फीति, सार्वजनिक स्‍वास्‍थ्‍य, आदिवासी एवं सामाज कल्‍याण, कन्या भ्रूण हत्या और कौशल विकास जैसे क्षेत्रों में अपने अनुभवों को साझा किया।
प्रधानमंत्री ने अधिकारियों के सुझावों और विचारों की सराहना की।
उन्‍होंने निरंतर नवाचार के महत्‍व और प्रशासनिक क्षमताओं एवं प्रक्रियाओं के विस्‍तार पर जोर दिया।
उन्होंने प्रशासन में प्रौद्योगिकी और बुनियादी ढांचे के विवेकपूर्ण उपयोग के महत्व को रेखांकित किया और प्रगति प्लेटफार्म के माध्यम से विभिन्न मंत्रालयों और राज्य सरकारों के साथ अपनी बातचीत का भी जिक्र किया।
उन्होंने अधिकारियों से आपस में टीम भावना और विश्वास के साथ काम करने का आग्रह किया।
इस अवसर पर प्रधानमंत्री कार्यालय में राज्यमंत्री श्री जितेन्द्र सिंह, कैबिनेट सचिव श्री पी. के. सिन्हा और प्रधानमंत्री कार्यालय में अतिरिक्त प्रधान सचिव श्री पी. के. मिश्रा भी उपस्थित थे।
