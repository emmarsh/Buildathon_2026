प्रधानमंत्री श्री नरेन्‍द्र मोदी ने आज यहां बताया कि लोग अच्‍छे समाचारों और सच्‍चाई से भरपूर समाचारों के लिए मीडिया की ओर देख रहे हैं।
उन्‍होंने कहा कि लोकतंत्र की सफलता के लिए संवाद आवश्‍यक है।
श्री मोदी कोल्‍हापुर में मराठी समाचारपत्र-पुधारी के प्‍लेटिनम जयंती समारोह में बोल रहे थे।
प्रधानमंत्री ने कहा कि आज मीडिया की जो विश्‍वसनीयता है, इसके कारण उसकी काफी जिम्‍मेदारी भी बढ़ती है।
उन्‍होंने एक ऐसे समाचारपत्र के रूप में पुधारी की सराहना की जिसने इस उत्‍तरदायित्‍व को पूरा किया।
प्रधानमंत्री ने कहा कि आलोचना से त्रुटियों को रोकने में मदद मिलती है और सच्‍चाई समुचित रूप में सामने आती है।
हालांकि उन्‍होंने कहा कि आज समुचित रूप से आलोचना नहीं की जाती है और आरोपों ने आलोचना की जगह ले ली है।
प्रधानमंत्री ने कहा कि आलोचना के लिए सम्‍पूर्ण अध्‍ययन की आवश्‍यकता होती है, जो तेजी से बदलते आधुनिक दौर का शिकार बन गया है।
उन्‍होंने कहा कि आलोचना की कमजोरी और आरोपों की अधिकता से लोकतंत्र कमजोर होगा।
उन्‍होंने कहा कि इस समय स्‍वस्‍थ आलोचना की जरूरत है, न कि आरोपों की।
प्रधानमंत्री ने अपने भाषण में कोल्हापुर से जुड़े मुद्दों को उठाने के लिए पुधारी के अध्‍यक्ष श्री प्रतापसिंह जाधव की सराहना की।
उन्‍होंने कहा कि श्री जाधव की आशा है कि मुख्‍यमंत्री देवेन्‍द्र फडणवीस लोगों की आकांक्षाओं को पूरा करेंगे।
उन्‍होंने आशा व्‍यक्‍त करते हुए यह भी कहा कि देवी लक्ष्‍मी सभी भारतीयों के सभी सपनों को पूरा करने के लिए शक्ति और संसाधन प्रदान करेंगी।
पुधारी जैसे समाचारपत्र बाधाओं पर विजय प्राप्‍त करने के उदाहरण हैं।
उन्‍होंने कहा कि ऐसे समाचारपत्रों ने स्‍वतंत्रता आंदोलन के दौरान सभी प्रकार की गड़बडि़यों के विरूद्ध विजय प्राप्‍त की थी।
प्रधानमंत्री ने रिमोट कंट्रोल द्वारा कोल्‍हापुर में पुधारी के नये परिसर का उद्घाटन किया।
उन्‍होंने रिमोट कंट्रोल द्वारा पुधारी के संस्‍थापक श्री जी जी जाधव की प्रतिमा का अनावरण किया।
उन्‍होंने दो पुस्‍तकों-मर्मबेध और सिंहायन का भी विमोचन किया।
इस अवसर पर महाराष्‍ट्र के राज्‍यपाल श्री विद्यासागर राव, महाराष्‍ट्र के मुख्‍यमंत्री श्री देवेन्‍द्र फडणवीस, केन्‍द्रीय सड़क परिवहन और राजमार्ग मंत्री श्री नितिन गडकरी, केन्‍द्रीय रेल मंत्री श्री सुरेश प्रभु और पुधारी के अध्‍यक्ष श्री प्रतापसिंह जाधव भी उपस्थित थे।
