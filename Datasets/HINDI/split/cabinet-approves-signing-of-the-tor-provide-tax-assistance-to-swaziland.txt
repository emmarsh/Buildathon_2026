प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने भारत और स्‍वाजीलैंड (इसका नया नाम ‘इस्‍वातिनी’ है) के बीच ‘सीमा विहीन कर निरीक्षक कार्यक्रम’ के तहत स्‍वाजीलैंड को कर संबंधी सहायता देने के लिए नामित भारतीय विशेषज्ञ की सहभागिता से संबंधि‍त विचारार्थ विषय (टीओआर) पर हस्‍ताक्षर किए जाने को मंजूरी दे दी है।
बिन्‍दु-वार विवरण
‘सीमा विहीन कर निरीक्षक (टीआईडब्‍ल्‍यूबी) कार्यक्रम’ के तहत भारत सरकार और ईस्‍वातिनी साम्राज्‍य की सरकार द्वारा एक भारतीय विशेषज्ञ को पारस्परिक रूप से चयनित किया गया है।
विचारार्थ विषय से टीआईडब्‍ल्‍यूबी कार्यक्रम के तहत इस्‍वातिनी को कर संबंधी सहायता देने के लिए नामित भारतीय विशेषज्ञ की सहभागिता से जुड़ी शर्तों को औपचारिक रूप दिया जाएगा।
प्रमुख असर
टीआईडब्‍ल्‍यूबी कार्यक्रम के तहत भारतीय विशेषज्ञ की सहभागिता से विकासशील देशों में कर संबंधी मामलों में क्षमता निर्माण करने में भारत द्वारा सहयोग दिये जाने को काफी बढ़ावा मिलेगा।
पृष्‍ठभूमि
संयुक्‍त राष्‍ट्र विकास कार्यक्रम (यूएनडीपी) और आर्थिक सहयोग एवं विकास संगठन (ओईसीडी) द्वारा संयुक्‍त रूप से शुरू किए गए ‘सीमा विहीन कर निरीक्षक (टीआईडब्‍ल्‍यूबी) कार्यक्रम’ का उद्देश्‍य ऑडिट क्षमता के सुदृढ़ीकरण के जरिए राष्‍ट्रीय कर प्रशासन को मजबूत करने के लिए विकासशील देशों को आवश्‍यक सहयोग देना और अन्‍य देशों के साथ इस ज्ञान को साझा करना है।
टीआईडब्‍ल्‍यूबी कार्यक्रम का उद्देश्‍य विकासशील देशों के टैक्‍स ऑडिटरों को आवश्‍यक तकनीकी जानकारियां और कौशल हस्‍तांतरित करने के साथ-साथ इन टैक्‍स ऑडिटरों के साथ सामान्‍य ऑडिट प्रथाओं और ज्ञान संसाधनों के प्रचार-प्रसार को साझा करके इन देशों के कर प्रशासनों को मजबूत करना है।
टीआईडब्‍ल्‍यूबी कार्यक्रम कर संबंधी मसलों पर सहयोग बढ़ाने के लिए अंतर्राष्‍ट्रीय समुदाय द्वारा किए जा रहे प्रयासों के पूरक के तौर पर है और इसके साथ ही यह विकासशील देशों के घरेलू कर जुटाने संबंधी प्रयासों में योगदान भी करता है।
भारत विकासशील देशों में कर संबंधी मसलों में क्षमता निर्माण के लिए आवश्‍यक सहयोग देता रहा है।
भारत चूंकि इस संदर्भ में वैश्विक स्‍तर पर अग्रणी है, इसलिए भारत को कर संबंधी मसलों में दक्षिण-दक्षिण सहयोग अथवा विकासशील देशों के बीच सहयोग सुनिश्चित करने में महत्‍वपूर्ण भूमिका निभानी है।
