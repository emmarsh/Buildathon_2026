प्रधानमंत्री श्री नरेंद्र मोदी की अध्यक्षता में केंद्रीय कैबिनेट ने भारत और फिजी के बीच नए हवाई सेवा समझौते (एएसए) पर हस्ताक्षर के लिए अपनी मंजूरी दे दी।
यह समझौता दोनों देशों के बीच 28 जनवरी 1974 को हस्ताक्षरित वर्तमान समझौते को अद्यतन बनाने के लिए है।
नागरिक विमानन क्षेत्र की ताजा घटनाओं को ध्यान में रखते हुए और दोनों देशों के बीच हवाई संपर्क में सुधार के उद्देश्य से नवीनतम आईसीएओ टेम्पलेट के तहत समझौते को अद्यतन किया गया है।
हवाई सेवा समझौते के मसौदे को विधि एवं न्याय मंत्रालय (कानूनी मामलों के विभाग), वित्त मंत्रालय (आर्थिक मामलों के विभाग, राजस्व विभाग), विदेश मंत्रालय, वाणिज्य विभाग एवं पर्यटन मंत्रालय के साथ विचार-विमर्श के बाद अंतिम रूप दिया गया है।
हवाई सेवा समझौते की प्रमुख विशेषताएं इस प्रकार हैंः
1. दोनों देश एक या अधिक विमानन कंपनी को नामित करने के हकदार होंगे।
2. हरेक देश की नामित विमानन कंपनी को अपनी विमानन सेवाओं के प्रोत्साहन एवं बिक्री के लिए दूसरे देश में कार्यालय खोलने का अधिकार होगा।
3. विशिष्ट मार्गों पर आपसी सहमति से सेवाओं के संचालन के लिए दोनों देशों की नामित विमानन कंपनियों के पास उचित एवं बराबर अवसर होंगे।
मार्ग और आवृत्ति के बारे में बाद में निर्णय लिया जाएगा।
4. नामित विमानन कंपनी सहमति सेवाओं के लिए वाणिज्यिक आधार पर उचित किराया निर्धारित करने के लिए स्वतंत्र होगी।
5. हरेक पक्ष की नामित विमानन कंपनी अपने अथवा दूसरे पक्ष की नामित विमानन कंपनी के साथ साझा विपणन व्यवस्था कर सकती है।
6. उपरोक्त के अलावा, एएसए के तहत निरसन अथवा परिचालन प्राधिकार का निलंबन, सहमति सेवाओं के परिचालन के लिए प्रशासकीय सिद्धांत, व्यावसायिक अवसर, सुरक्षा आदि से जुड़े प्रावधान भी दिए गए हैं।
ये प्रावधान भरतीय मॉडल के एएसए के अनुरूप हैं।
7. एएसए के वर्तमान रूट शिड्यूल अनुलग्नक में भी संशोधन किया गया है और कनेक्टिविटी बढ़ाने के लिए कुछ नए बिंदु जोड़े गए हैं।
अब भारतीय विमानन कंपनी किसी भी भारतीय शहर से फिजी के किसी भी शहर के लिए अपनी हवाई सेवाओं का संचालन कर सकती है।
जबकि फिजी की विमानन कंपनी भारत में दिल्ली, मुंबई और चेन्नई के लिए सीधी उड़ान और भारतीय विमानन कंपनियों के साथ कोड साझेदारी के जरिये बेंगलूरु, कोलकाता और हैदराबाद के लिए अपनी उड़ान सेवाओं का संचालन कर सकती हैं।
इसके अलावा घरेलू कोड साझेदारी के जरिये कोच्चि, वाराणसी, अहमदाबाद और अमृतसर के लिए उड़ान सेवाओं का संचालन किया जा सकता है।
