प्रधानमंत्री ने कहा, धर्म को आतंकवाद से न जोड़ें।
जापान, ब्रिटेन और यूरोपीय संघ ने डब्‍ल्‍यूटीओ से जुड़े खाद्य सुरक्षा मसलों पर भारत-अमेरिका समझौते का स्‍वागत किया।
कल से शुरू हो रहे जी20 शिखर सम्‍मेलन से एक दिन पहले शुक्रवार को प्रधानमंत्री श्री नरेन्‍द्र मोदी ने ब्रिस्‍बेन में तीन द्विपक्षीय बैठकें कीं।
श्री मोदी ने ब्रिटेन के प्रधानमंत्री श्री डेविड कैमरून और यूरोपीय संघ के अध्‍यक्ष श्री हरमन वान रॉमपाय से मुलाकात की।
इसके अलावा श्री मोदी की मुलाकात जापान के प्रधानमंत्री श्री शिंजो आबे से रात्रि भोज के दौरान हुई।
प्रधानमंत्री श्री मोदी ने इन तीनों ही बैठकों में धर्म को आतंकवाद से न जोड़े जाने पर विशेष जोर दिया।
यूरोपीय संघ, ब्रिटेन और जापान तीनों ही पक्षों ने इसकी अहमियत पर अपनी हामी भरी।
यूरोपीय संघ, ब्रिटेन और जापान ने विश्‍व व्‍यापार संगठन (डब्‍ल्‍यूटीओ) से जुड़े खाद्य सुरक्षा मुद्दों पर भारत और अमेरिका के बीच हुए समझौते का स्‍वागत किया और इन तीनों ने ही इसे अपना समर्थन देने की बात कही।
इसे सभी के लिए लाभकारी बताया गया।
उपर्युक्‍त तीनों ही बैठकों में प्रधानमंत्री मोदी ने कहा कि रेलवे का आधुनिकीकरण उनके लिए एक प्राथमिकता है।
यूरोपीय संघ और ब्रिटेन ने व्‍यापक निवेश एवं व्‍यापार समझौते से संबन्धित मुद्दों को सुलझाने पर जोर दिया।
यूरोपीय संघ की तरफ से कहा गया कि भारत और यूरोपीय संघ ने मूल्‍यों एवं हितों को साझा किया है, जिसमें इस समझौते से और तेजी आएगी।
यूरोपीय संघ ने एक अंत‍राष्‍ट्रीय योग दिवस के प्रस्‍ताव का भी समर्थन किया।
जापानी पक्ष ने जापान के निवेश प्रस्तावों के वास्ते जापान-प्‍लस पहल के लिए भारत को धन्‍यवाद कहा।
श्री नरेन्‍द्र मोदी ने क्‍योतो के उप महापौर की हालिया वाराणसी यात्रा की सराहना की।
दोनों ही पक्षों ने अनेक बहुपक्षीय मसलों पर विचार-विमर्श किया।
इनमें वे मुद्दे भी शामिल थे जिन्‍हें जी20 शिखर सम्‍मेलन के दौरान और संयुक्‍त राष्‍ट्र में सुधार के सिलसिले में उठाया जा सकता है।
