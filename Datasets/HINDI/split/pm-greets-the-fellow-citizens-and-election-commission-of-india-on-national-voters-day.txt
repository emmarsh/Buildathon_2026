प्रधानमंत्री श्री नरेन्‍द्र मोदी ने राष्‍ट्रीय मतदाता दिवस पर देश के लोगों और चुनाव आयोग को शुभकामनाएं दी हैं।
प्रधानमंत्री ने उन सभी अधिकारियों और पुरस्‍कार पाने वाले अन्‍य लोगों को बधाई भी दी है, जिन्‍हें आज मतदाता शिक्षा एवं जागरूकता के क्षेत्र में उल्‍लेखनीय योगदान के लिए सम्‍मानित किया जायेगा।
उन्‍होंने अपने संदेश में कहा कि “राष्‍ट्रीय मतदाता दिवस के अवसर पर देश के नागरिकों के साथ मैं भारत के निर्वाचन आयोग को भी बधाई देता हूं, जिसकी स्‍थापना 1950 में आज ही के दिन की गई थी।
मैं भारत के सभी मतदाताओं से अपील करता हूं कि वे इस वर्ष के विषय ‘आसान पंजीकरण, आसान संशोधन’ का भरपूर लाभ उठाएं।
मैं उन सभी अधिकारियों और पुरस्‍कार पाने वाले अन्‍य लोगों को बधाई भी देता हूं, जिन्‍हें आज मतदाता शिक्षा एवं जागरूकता अभियान में उल्‍लेखनीय योगदान के लिए सम्‍मानित किया जायेगा।
पिछले वर्षों के चुनावों में मतदान में नागरिकों, विशेष रूप से महिलाओं और युवाओं मतदाताओं की भागीदारी में महत्‍वपूर्ण बढ़ोतरी हुई है, जो हमारी एक अद्भुत सफलता है।”
