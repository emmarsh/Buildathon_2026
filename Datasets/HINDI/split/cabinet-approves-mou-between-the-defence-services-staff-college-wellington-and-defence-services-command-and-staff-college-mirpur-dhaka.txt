प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने डिफेंस सर्विसेज स्‍टाफ कॉलेज, वेलिंगटन और डिफेंस सर्विसेज कमांड एंड स्‍टाफ कॉलेज, मीरपुर, ढाका के बीच सामरिक एवं परिचालन अध्‍ययन के क्षेत्र में संबद्ध सैन्‍य शिक्षा में सहयोग के लिए सहमति ज्ञापन (एमओयू) को पूर्वव्‍यापी मंजूरी दी है।
यह एमओयू सामरिक एवं परिचालन अध्‍ययन से संबद्ध सैन्‍य शिक्षा के क्षेत्र में बेहतर सहयोग और दोनों देशों के बीच दीर्घकालिक सहयोग को बढ़ावा देने के लिए एक ढांचा स्‍थापित करने में समर्थ होगा।
दोनों देशों के बीच भौगोलिक एवं सांस्‍कृतिक करीबी को देखते हुए आतंकवाद से मुकाबला जैसी कई आम चुनौतियां हैं जिनसे साथ मिलकर निपटने की जरूरत है।
इसलिए सशस्‍त्र बलों के बीच बेहतर समन्‍वय और सहयोग की आवश्‍यकता है।
संयुक्‍त प्रशिक्षण एवं अभ्‍यास से सशस्‍त्र बलों को अपनी क्षमताओं में समरूपता लाने और साझा खतरों एवं चुनौतियों का बेहतर तरीके से मुकाबला करने में मदद मिलेगी।
यह एमओयू भारत और बांग्‍लादेश के बीच सूचना एवं प्रौद्योगिकी के आदान-प्रदान के जरिये सार्वजनिक जवाबदेही को बढ़ाता है।
