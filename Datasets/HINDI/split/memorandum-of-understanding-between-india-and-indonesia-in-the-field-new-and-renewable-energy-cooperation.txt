प्रधानमंत्री श्री नरेन्द्र मोदी की अध्यक्षता में हुई कैबिनेट ने भारत और इंडोनेशिया के बीच नवीन एवं नवीकरणीय ऊर्जा के क्षेत्र में हुए समझौता ज्ञापन (एमओयू) को मंजूरी दे दी है।
गत माह उपराष्ट्रपति श्री हामिद अंसारी की इंडोनेशिया यात्रा के दौरान जकार्ता में इस एमओयू पर हस्ताक्षर हुए थे।
इस समझौता ज्ञापन का उद्देश्य आपसी लाभ, समानता और पारस्परिक आदान-प्रदान के तहत नवीन एवं नवीकरणीय ऊर्जा के मुद्दों पर सहकारी संस्थागत ढांचे को प्रोत्साहित करने और बढ़ावा देने के लिए आधार तैयार करना है।
सहयोग के क्षेत्रों में क्षमता निर्माण, वैज्ञानिक एवं तकनीकी जानकारी एवं डेटा का आदान-प्रदान, गैर-व्यावसायिक आधार पर प्रौद्योगिकी हस्तांतरण, आपसी हित के विषयों पर संयुक्त अनुसंधान या तकनीकी परियोजनाओं का विकास, निवेश को प्रोत्साहन और बढ़ावा, नीति वार्ता को प्रोत्साहन और ऐसे क्षेत्र जिन पर दोनों देशों के बीच सहमति बनी हो शामिल हैं।
