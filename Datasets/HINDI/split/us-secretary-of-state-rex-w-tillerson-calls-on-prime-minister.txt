अमेरिका के सेक्रेटरी ऑफ स्‍टेट (विदेश मंत्री) श्री रेक्‍स टिलरसन ने आज दोपहर प्रधानमंत्री श्री नरेन्‍द्र मोदी से मुलाकात की।
प्रधानमंत्री ने सेक्रेटरी टिलरसन का उनके वर्तमान कार्यकाल की पहली भारत यात्रा पर स्‍वागत किया।
प्रधानमंत्री ने इस साल जून में राष्‍ट्रपति ट्रंप के साथ‍ द्विपक्षीय सामरिक भागीदारी पर हुई सकारात्‍मक और दूरगामी वार्ता की गर्मजोशी की सराहना की।
सेक्रेटरी टिलरसन ने प्रधानमंत्री से द्विपक्षीय सहयोग की सामग्री, गति और संभावनाओं को मजबूती एवं रफ्तार देने की दिशा में आगे और कदम उठाने का संकल्‍प साझा किया।
उन्‍होंने जोर देकर कहा कि भारत और अमेरिका की मजबूत भागीदारी न केवल दोनों देशों के पारस्‍परिक फायदे के लिए है बल्कि यह क्षेत्रीय एवं वैश्विक स्थिरता और समृद्धि की संभावनाओं पर भी उल्‍लेखनीय सकारात्‍मक प्रभाव डालती है।
राष्‍ट्रपति ट्रंप की नई दक्षिण एशिया नीति के संदर्भ में प्रधानमंत्री ने अफगानिस्‍तान में शांति एवं स्थिरता लाने के दौरान आतंकवाद, आतंकवादी ढांचे, सुरक्षित ठिकानों और समर्थन को खत्म करने के उद्देश्‍यों में समानता का उल्‍लेख किया।
इस संदर्भ में सेक्रेटरी टिलरसन ने इस क्षेत्र की अपनी हालिया यात्रा के बारे में प्रधानमंत्री के साथ विचार-विमर्श किया।
उन्‍होंने क्षेत्रीय स्थिरता एवं सुरक्षा को बढ़ावा देने और आतंकवाद का उसके सभी रूपों से मुकाबला करने के लिए प्रभावी तौर पर सहयोग बढ़ाने पर चर्चा की।
इससे पहले सेक्रेटरी टिलरसन ने विदेश मंत्री सुषमा स्‍वराज और राष्‍ट्रीय सुरक्षा सलाहकार अजीत डोभाल के साथ भी विस्‍तृत चर्चा की।
