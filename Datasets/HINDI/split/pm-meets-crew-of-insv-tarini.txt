नौकायन पोत आईएनएसवी तारिणी से पूरे विश्व की सागर परिक्रमा करने वाली भारतीय नौसेना की 6 महिला अधिकारियों ने आज प्रधानमंत्री श्री नरेन्द्र मोदी से भेंट की।
नाविका सागर परिक्रमा के नाम से जाना जाने वाला यह अभियान पूरे विश्व की सागर परिक्रमा का पहला भारतीय अभियान था जिसके चालक दल की सभी सदस्य महिलाएं थीं।
बातचीत के दौरान चालक दल के महिला सदस्यों ने मिशन के विभिन्न आयामों जैसे तैयारी, प्रशिक्षण व यात्रा के दौरान अनुभव पर आधारित एक प्रस्तुति दी।
प्रधानमंत्री ने मिशन की सफलता पर चालक दल के सदस्यों को बधाई दी।
उन्होंने यात्रा के दौरान विशिष्ट अनुभवों को साझा करने तथा इस विषय पर लिखने के लिए उन्हें प्रोत्साहित किया।
इस अवसर पर भारतीय नौसेना प्रमुख एडमिरल सुनिल लांबा भी उपस्थित थे।
नौकायन पोत की कप्तान लेफ्टिनेंट कमांडर वर्तिका जोशी थीं।
महिला चालक दल की अन्य सदस्य थीं- लेफ्टिनेंट कमांडर प्रतिभा जामवाल, लेफ्टिनेंट कमांडर पी. स्वाति, लेफ्टिनेंट एस. विजया देवी, लेफ्टिनेंट बी. ऐश्वर्या तथा लेफ्टिनेंट पायल गुप्ता।
