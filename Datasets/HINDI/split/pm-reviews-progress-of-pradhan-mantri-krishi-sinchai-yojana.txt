प्रधानमंत्री श्री नरेन्‍द्र मोदी ने आज केंद्र सरकार के प्रमुख सिंचाई कार्यक्रम- प्रधानमंत्री कृषि सिंचाई योजना (पीएमकेएसवाई) की प्रगति की समीक्षा की।
बैठक में प्रधानमंत्री कार्यालय एवं नीति आयोग के अलावा विभिन्‍न संबद्ध मंत्रालयों के वरिष्‍ठ अधिकारियों ने भाग लिया।
अधिकारियों ने कहा कि प्राथमिकता वाली 99 सिंचाई परियोजनाओं में से 21 परियोजनाएं जून 2017 तक पूरी होने की उम्‍मीद है जिनकी कुल सिंचाई क्षमता 5.22 लाख हेक्‍टेयर होगी।
महाराष्ट्र, मध्य प्रदेश और ओडिशा राज्यों में अतिरिक्त 45 प्राथमिकता वाली परियोजनाओं की प्रगति अच्छी है और उन्‍हें निर्धारित समय-सीमा से पहले पूरा होने की संभावना है।
प्रधानमंत्री ने इन आगामी सिंचाई परियोजनाओं में ड्रिप और सूक्ष्म सिंचाई पर अधिक ध्यान देने के लिए अधिकारियों से आग्रह किया।
उन्होंने इन परियोजनाओं के दायरे वाले क्षेत्रों में कुशल फसल पैटर्न और जल के उपयोग के लिए एक बेहतर ढांचा तैयार करने के लिए विभिन्न सरकारी विभागों, कृषि विज्ञान केंद्रों और कृषि विश्वविद्यालयों के बीच तालमेल बिठाने के लिए कहा।
प्रधानमंत्री ने पीएमकेएसवाई के लिए एक व्यापक एवं समग्र दृष्टि के साथ काम करने के लिए अधिकारियों को प्रोत्साहित किया।
उन्होंने सिंचाई परियोजनाओं की प्रगति की निगरानी के लिए अंतरिक्ष अनुप्रयोगों सहित नवीनतम उपलब्ध तकनीक का इस्‍तेमाल करने के लिए भी कहा।
