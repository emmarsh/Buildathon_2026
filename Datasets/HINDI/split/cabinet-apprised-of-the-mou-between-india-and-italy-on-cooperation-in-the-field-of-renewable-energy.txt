प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल को नवीकरणीय ऊर्जा के क्षेत्र में सहयोग के लिए भारत और इटली के बीच हुए एमओयू के बारे में अवगत कराया गया।
इस एमओयू पर 30 अक्‍टूबर, 2017 को नई दिल्‍ली में हस्‍ताक्षर किये गए थे।
इस एमओयू पर भारत सरकार के नवीन एवं नवीकरणीय ऊर्जा मंत्रालय में सचिव श्री आनंद कुमार और भारत में इटली के राजदूत माननीय श्री लोरेंजो एंजेलोनी ने हस्‍ताक्षर किए थे।
भारत और इटली ने आपसी लाभ, समानता और पारस्‍परिकता के आधार पर नवीन एवं नवीरकणीय ऊर्जा से जुड़े मसलों पर तकनीकी द्विपक्षीय सहयोग को बढ़ावा देने के लिए एक सहकारी संस्‍थागत संबंध कायम करने हेतु एक समुचित आधार स्‍थापित करने का लक्ष्‍य रखा है।
इस एमओयू में सहयोग के क्षेत्रों से जुड़े मसलों की समीक्षा, निगरानी और विचार-विमर्श करने के लिए एक संयुक्‍त कार्यकारी समिति की स्‍थापना करने की परिकल्‍पना की गई है।
इसका उद्देश्‍य दोनों देशों के बीच विशेषज्ञता का आदान-प्रदान करना और सूचनाओं की नेटवर्किंग करना है तथा इससे दोनों देशों के बीच द्विपक्षीय सहयोग बढ़ाने में मदद मिलेगी।
