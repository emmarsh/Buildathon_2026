प्रधानमंत्री श्री नरेन्‍द्र मोदी कल युवा अन्‍वेषकों और स्‍टार्ट-अप उद्यमियों के साथ संवाद करेंगे।
प्रधानमंत्री ने कहा, ‘कल प्रात: 9:30 बजे मैं स्‍टार्ट-अप्‍स और नवाचार जगत के युवाओं के साथ रोमांचक संवाद में भाग लूंगा।
इस संवाद के दौरान हमें उन युवा अन्‍वेषकों के साथ सीधे संवाद करने का अद्भुत अवसर मिलेगा जिन्‍होंने स्‍टार्ट-अप उद्यमियों के रूप में उत्‍कृष्‍टता हासिल की है।
भारत स्‍टार्ट-अप्‍स और नवाचार के एक हब के रूप में उभर कर सामने आया है।
भारतीय युवाओं ने अपनी अत्‍याधुनिक और लीक से हटकर सोच की बदौलत इस क्षेत्र में विशिष्‍टता हासिल की है।
कल संवाद के दौरान अग्रणी इन्‍क्‍यूबेशन केन्‍द्रों और टिंकरिंग लैब्‍स के युवा भी इसमें हिस्‍सा लेंगे।
मैं विशेषकर अपने युवा मित्रों से कल के संवाद में भाग लेने का अनुरोध करता हूं।
यह सीखने, आगे बढ़ने और प्रेरित होने का एक अद्भुत तरीका है।
आप ‘नरेन्‍द्र मोदी मोबाइल एप अथवा @DDNewsLive के जरिए इस संवाद से जुड़ सकते हैं।
यदि आपके पास भी कोई अभिनव आइडिया या सुझाव है, तो उसे आप सोशल मीडिया पर अवश्‍य साझा करें।’
