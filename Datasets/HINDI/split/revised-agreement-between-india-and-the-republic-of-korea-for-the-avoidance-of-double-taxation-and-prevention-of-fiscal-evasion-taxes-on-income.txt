केंद्रीय मंत्रिमंडल ने आज यहां प्रधानमंत्री श्री नरेंद्र मोदी की अद्यक्षता में हुई बैठक में भारत और कोरिया गणराज्य के बीच दोहरे कर से बचने और आय पर राजकोषीय कर वंचना की रोकथाम के बारे में संशोधित समझौते को मंजूरी प्रदान की।
इस समझौते पर 1985 में हस्ताक्षर किए गए थे।
संशोधित समझौता भारत और कोरिया के निवासियों को कर स्थिरता प्रदान करेगा।
इससे आपसी आर्थिक सहयोग को बढ़ावा मिलेगा और दोनों देशों के बीच निवेश, प्रौद्योगिकी और सेवाओं का प्रवाह बढ़ाने में मदद मिलेगी।
नए समझौते में पूंजी लाभ पर स्रोत आधारित कराधान का प्रावधान होगा।
इसमें अन्य बातों के अलावा निकटता के सिद्धांत के आधार पर सम्बद्ध उद्यमों के लाभ में समायोजन की व्यवस्था होगी।
समझौते में दोनों देशों के कर प्राधिकारियों के बीच कर वसूली के बारे में सूचना एवं सहायता के कारगर आदान-प्रदान का भी प्रावधान है।
