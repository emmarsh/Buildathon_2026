प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल (कैबिनेट) ने सेंट्रल बैंक ऑफ श्रीलंका (सीबीएसएल) द्वारा भारतीय रिजर्व बैंक से हासिल की गई 1.1 अरब अमेरिकी डॉलर की मौजूदा मुद्रा विनिमय सुविधा की मूल्‍यांकन तिथि को 8 मार्च, 2016 तक बढ़ाने के प्रस्‍ताव को अपनी पूर्वव्‍यापी मंजूरी दे दी है।
इससे पहले इसका पुनर्भुगतान 3 मार्च, 2016 तक करना तय किया गया था।
इस प्रस्‍ताव को मंजूरी मिल जाने से श्रीलंका को वैकल्‍पिक व्‍यवस्‍था होने तक अस्‍थायी राहत मिल जाएगी।
केंद्रीय मंत्रिमंडल ने श्रीलंका को 700 मिलियन अमेरिकी डॉलर की विशेष विनिमय सुविधा देने के प्रस्‍ताव को भी अपनी मंजूरी दे दी है, जो तीन माह की अवधि तक अथवा श्रीलंका द्वारा आईएमएफ सुविधा को हासिल किए जाने तक की अवधि, इसमें से जो भी पहले हो, के लिए मान्‍य होगी।
इस प्रस्‍ताव को स्‍वीकृति मिल जाने से श्रीलंका को अपनी आर्थिक स्थिरता के साथ-साथ आधिकारिक भंडार को भी मजबूत करने में मदद मिलेगी, जिनमें वर्ष 2015 के दौरान कमी का रुख देखने को मिला।
अमेरिका द्वारा ब्‍याज दर में बढ़ोतरी किए जाने के अनुमान के प्रतिकूल असर की वजह से ही ऐसा हुआ।
इससे श्रीलंका के साथ भारत के द्विपक्षीय रिश्‍ते एवं आर्थिक संबंध और ज्‍यादा मजबूत होंगे, जो सार्क और दक्षिण एशिया में भारत का महत्‍वपूर्ण भागीदार है।
