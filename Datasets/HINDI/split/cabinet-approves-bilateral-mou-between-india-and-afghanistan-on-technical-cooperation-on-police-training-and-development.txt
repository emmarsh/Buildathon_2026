प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने पुलिस प्रशिक्षण एवं विकास में भारत और अफगानिस्‍तान के बीच तकनीकी सहयोग पर द्विपक्षीय समझौता ज्ञापन पर मंजूरी प्रदान कर दी है।
इस समझौता ज्ञापन से अफगानिस्‍तान राष्‍ट्रीय पुलिस के क्षमता निर्माण और क्षेत्र के सुरक्षा तंत्र में सुधार लाने में मदद मिलेगी।
समझौता ज्ञापन पर हस्‍ताक्षर करने की तिथि से 5 वर्ष की अवधि के लिए इस शर्त पर मंजूरी प्रदान की गई है कि इसे आगे पांच वर्षों के लिए बढ़ाया जा सकेगा जिसमें आगे कोई परिवर्तन अथवा संशोधन नहीं किया जाएगा।
पृष्‍ठभूमि
भारत और अफगानिस्‍तान के मैत्रीपूर्ण संबंध हैं और अफगानिस्‍तान राष्‍ट्रीय पुलिस के पुलिस कार्मिक भारत के विभिन्‍न प्रशिक्षण संस्‍थानों में प्रशिक्षण के लिए आते हैं।
भारत और अफगानिस्‍तान अक्‍टूबर,2011 में दोनों देशों के बीच ‘नीतिगत साझेदारी के लिए करार’ पर पहले ही हस्‍ताक्षर कर चुके हैं।
आंतरिक मामलों के मंत्रालय, अफगानिस्‍तान, संयुक्‍त राष्‍ट्र विकास कार्यक्रम (यूएनडीपी), अफगानिस्‍तान और पुलिस अनुसंधान एवं विकास ब्‍यूरो (बीपीआरडी) गृह मंत्रालय के प्रतिनिधियों के बीच अक्‍टूबर, 2016 में एक बैठक हुई थी और अफगानिस्‍तान के प्रतिनिधिमंडल ने पुलिस प्रशिक्षण, पुलिस विकास, कानून प्रवर्तन, अफगानिस्‍तान में कानून सम्‍मत राज्‍य को मजबूत करने तथा दीर्घकालिक सहयोग के निर्माण के लिए भारत से सहायता के लिए शिक्षा-इच्‍छा व्‍यक्‍त की थी।
इस सहयोग को आगे बढ़ाने के दृष्टिगत राजनयिक माध्‍यमों से इस समझौता ज्ञापन पर संयुक्‍त रूप से सहमति बनी है।
