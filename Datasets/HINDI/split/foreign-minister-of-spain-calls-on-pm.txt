स्पेन के विदेश एवं सहयोग मंत्री श्री जोस मैनुअल गार्सिया-मार्गेलो वाई मार्फिल ने आज प्रधानमंत्री श्री नरेन्द्र मोदी से मुलाकात की।
मंत्री गार्सिया-मार्गेलो ने भूकंप प्रभावित नेपाल से स्पेन के नागरिकों को सुरक्षित बाहर निकालने में भारत से मदद देने का आग्रह किया।
इस पर प्रधानमंत्री ने कहा कि भारत इस त्रासदी से प्रभावित सभी राष्ट्रों की मदद के लिए प्रतिबद्ध है।
प्रधानमंत्री ने इसके साथ ही स्पेन के नागरिकों को हर संभव मदद देने का आश्वासन उन्हें दिया।
प्रधानमंत्री मोदी और मंत्री गार्सिया-मार्गेलो ने रेलवे, स्मार्ट सिटी और नवीकरणीय ऊर्जा के क्षेत्र में सहयोग की संभावनाएं ढूढ़ने पर विचार-विमर्श किया।
प्रधानमंत्री ने स्पेन की कंपनियों को ‘मेक इन इंडिया’ पहल में शिरकत करने और वैश्विक आपूर्ति श्रृंखला से जोड़ने के लिए भारत में विनिर्माण केन्द्र स्थापित करने का न्यौता दिया।
प्रधानमंत्री श्री नरेन्द्र मोदी ने 2015-17 के लिए यूएनएससी में अस्थायी सीट के लिए स्पेन को निर्वाचित किये जाने पर उसे बधाई देते हुए स्पेन से आग्रह किया कि वह आतंकवाद के खिलाफ जंग में अंतर्राष्ट्रीय प्रयासों में तालमेल बैठाने में अगुवाई करे।
प्रधानमंत्री मोदी ने वर्ष 2016 में स्पेन का दौरा करने के लिए स्पेन के प्रधानमंत्री द्वारा दिये गये आमंत्रण को स्वीकार किया।
