बांग्लादेश, भूटान, भारत और नेपाल (बीबीआईएन) के बीच यात्री, निजी एवं कार्गो वाहनों के यातायात को नियंत्रित करने के मद्देनजर मं‍त्रिमंडल ने बीबीआईएन मोटर-वाहन समझौते पर हस्‍ताक्षर को मंजूरी दी है।
इस समझौते पर 15 जून को भूटान की राजधानी थिम्‍पू में इन देशों के परिवहन मंत्रियों की बैठक में हस्‍ताक्षर किए जाएंगे।
बीबीआईएन समझौते पर हस्‍ताक्षर होने के बाद इस उपक्षेत्र में सड़क यातायात सुरक्षित, आर्थिक और पर्यावरण के लिहाज से अनुकूल होगा तथा प्रत्‍येक देश क्षेत्रीय समन्‍वय को स्‍थापित करने की दिशा में एक संस्‍थागत प्रक्रिया का सृजन करने में सक्षम होगा।
यात्रियों एवं वस्‍तुओं की सीमा पार द्विपक्षीय आवाजाही से इन देशों को लाभ मिलेगा और इस क्षेत्र का सम्‍पूर्ण आर्थिक विकास हो सकेगा।
इन चारों देशों की सीमाओं में यात्रियों एवं वस्‍तुओं की बेरोक आवाजाही का फायदा यहां के लोगों को ही मिलेगा।
इस समझौते के क्रियान्‍वयन पर आने वाले खर्च को प्रत्‍येक पक्ष स्‍वयं ही वहन करेगा।
बीबीआईएन मोटर-वाहन समझौते के मसौदे पर विचार-विमर्श करने और इसे अन्तिम रूप देने के लिए फरवरी 2015 में सड़क परिवहन एवं राजमार्ग मंत्रालय ने इन देशों के परिवहन सचिवों की एक बैठक का आयोजन किया था।
यह समझौता कुछ सूक्ष्‍म बदलावों के साथ सार्क मोटर-वाहन समझौता मसौदे की तरह ही है।
