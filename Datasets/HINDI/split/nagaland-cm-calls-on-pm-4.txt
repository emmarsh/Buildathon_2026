नागालैंड के मुख्‍यमंत्री श्री टी. आर. जेलियांग ने आज यहां प्रधानमंत्री श्री नरेन्‍द्र मोदी से मुलाकात की।
उनके साथ 18 विधायकों का एक प्रतिनिधिमंडल भी था, जिसमें राज्‍य के सभी राजनीतिक दलों के विधायक शामिल थे।
प्रतिनिधिमंडल ने प्रधानमंत्री को आश्‍वस्‍त किया कि वे नगा शांति प्रक्रिया के प्रति दृढ़ रूप से कटिबद्ध है।
उन्‍होंने बताया कि नागालैंड की जनता, जिसमें विभिन्‍न नागरिक समाज समूह शामिल हैं, शांति के लिए प्रतिबद्ध हैं।
प्रतिनिधिमंडल ने नागा राजनीतिक मुद्दे को जल्‍द हल करने के लिए आग्रह किया।
प्रधानमंत्री ने प्रतिनिधिमंडल को आश्‍वस्‍त किया कि सरकार पूरे पूर्वोत्‍तर क्षेत्र के विकास के लिए दृढ़ प्रतिज्ञ है।
उन्‍होंने पूर्वोत्‍तर राज्‍यों के मुख्‍यमंत्रियों के साथ कल हुई अपनी बैठक का उल्‍लेख करते हुए कहा कि सरकार द्वारा शुरू की गईं विभिन्‍न संरचना परियोजनाएं क्षेत्र में आमूल परिवर्तन करने में सक्षम हैं।
याद रहे, उक्‍त बैठक नीति आयोग के तत्‍वावधान में आयोजित की गई थी।
प्रधानमंत्री ने कहा कि सरकार दशकों पुरानी नागा राजनीतिक समस्‍या को हल करने के सकारात्‍मक प्रयास कर रही है।
बैठक में राष्‍ट्रीय सुरक्षा सलाहकार श्री अजीत डोवाल भी उपस्‍थित थे।
