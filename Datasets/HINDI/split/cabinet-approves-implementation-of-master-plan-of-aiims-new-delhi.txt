प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने नई दिल्ली के अखिल भारतीय आयुर्विज्ञान संस्थान (एम्‍स) को विश्व स्तरीय मेडिकल विश्वविद्यालय बनाने के मास्टर प्लान को सैद्धांतिक रूप से मंजूरी दे दी है।
विवरणः
· नए मास्टर प्लान के तहत अगले बीस वर्षों के लिए पुनर्विकास के जरिए एम्स को पर्याप्त जगह उपलब्ध कराने और भूमि के इस्तेमाल को पुनर्नियोजित करके संस्थान की आधारभूत संरचना के अधिकतम इस्तेमाल की व्यवस्था की गई है।
· एम्स की आधारभूत संरचना को पुनर्विकसित करने का प्रस्ताव किया गया है।
इसके लिए एम्स के पूर्वी अंसारी नगर स्थित मुख्य परिसर में रोगियों के उपचार, प्रशिक्षण, अनुसंधान, प्रशासन और सहायक सेवाओं को एक जगह समाहित करने के साथ ही मुख्य परिसर से आवासीय सुविधाओं को न्यू राज नगर स्थित ट्रामा सेंटर एक्सटेंशन परिसर में स्थानांतरित करने की व्यवस्था की गई है।
लाभः
प्रस्तावित परियोजना से रोगियों को विश्व स्तरीय और अत्याधुनिक चिकित्सा सुविधाएं प्राप्त हो सकेगे।
इसके साथ ही उन्हें नैदानिक, फिजियोथैरेपी और पुनर्वास जैसी अन्य सुविधाएं भी आसानी से उपलब्ध हो पाएंगी।
इससे रोगियों के लिए परिसर में एक स्थान से दूसरे स्थान पर आना-जाना आसान हो जाएगा।
एक ही परिसर में सारी चिकित्सा सुविधाएं उपलब्ध होने से एम्स रोगियों के लिए उपचार, चिकित्सा अनुसंधान, नैदानिक और प्रबंधन सेवाओं के क्षेत्र में एक उत्कृष्ट केन्द्र के रूप में अपनी पहचान बना सकेगा।
