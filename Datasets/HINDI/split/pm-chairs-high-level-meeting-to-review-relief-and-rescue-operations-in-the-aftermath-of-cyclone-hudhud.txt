प्रधानमंत्री श्री नरेन्‍द्र मोदी ने चक्रवाती तूफान हुदहुद से प्रभावित क्षेत्रों में राहत एवं बचाव कार्यों की ताजा स्थिति की समीक्षा के लिए आज शाम महाराष्‍ट्र से लौटने के तत्‍काल बाद उच्‍च स्‍तरीय बैठक की अध्‍यक्षता की।
प्रधानमंत्री कल विशाखापत्‍तनम का दौरा कर वहां के हालात का जायजा लेंगे।
प्रधानमंत्री ओडिशा के तूफान प्रभावित क्षेत्रों का हवाई सर्वेक्षण भी करेंगे।
प्रधानमंत्री को बैठक के दौरान तूफान से इन राज्‍यों में सड़कों, रेल लाइनों, इमारतों, बिजली और संचार व्‍यवस्‍था जैसी ढांचागत सुविधाओं को हुए भारी नुकसान के बारे में जानकारी दी गई।
इसके साथ ही प्रधानमंत्री को वहां जारी राहत एवं बचाव कार्यों के अलावा आवश्‍यक चीजों जैसे खाद्य पदार्थ, पेयजल और ईंधन की आपूर्ति सु‍निश्चित करने के लिए उठाए गए कदमों से भी अवगत कराया गया।
प्रधानमंत्री को यह जानकारी दी गई कि तूफान के चलते खेतों में खड़ी फसलों को हुए वास्‍तविक नुकसान का आकलन अगले कुछ दिनों में कर लिया जाएगा।
प्रधानमंत्री ने केंद्र सरकार के शीर्ष अधिकारियों को तूफान प्रभावित राज्‍यों के अधिकारियों के साथ मिलकर काम लगातार जारी रखने का निर्देश दिया है ताकि वहां बचाव व राहत कार्यों में कोई कमी न रह जाए।
प्रधानमंत्री ने इस तूफान से सबक सीखने और सभी पक्षों के साथ मिलकर उन क्षेत्रों के लिए और ज्‍यादा सटीक आपदा प्रबंधन योजनाएं तैयार करने की जरूरत पर बल दिया है, जहां इस तरह की आपदाओं का खतरा बना रहता है।
