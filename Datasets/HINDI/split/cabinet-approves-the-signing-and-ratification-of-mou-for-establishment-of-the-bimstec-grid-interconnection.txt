प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने ‘बिम्‍सटेक ग्रिड इंटरकनेक्‍शन की स्‍थापना के लिए सहमति ज्ञापन’ पर हस्‍ताक्षर के लिए बिजली मंत्रालय के प्रस्‍ताव को मंजूरी दी है।
नेपाल में जल्‍द आयोजित होने वाली बिम्‍सटेक ऊर्जा मंत्रियों की तीसरी बैठक के दौरान इस पर सदस्‍य देशों के हस्‍ताक्षर होंगे।
पृष्‍ठभूमि
बे ऑफ बंगाल इनिशिएटिव के लिए मल्‍टी-सेक्‍टोरल टेक्निकल एंड इकनॉमिक कोऑपरेशन (बिम्‍सटेक) दक्षिण एवं दक्षिण पूर्व एशिया में विभिन्‍न देशों का एक अंतरराष्‍ट्रीय संगठन है जिसमें बांग्‍लादेश, भारत, म्‍यांमार, श्रीलंका, थाइलैंड, भूटान और नेपाल शामिल हैं।
नई दिल्‍ली में 4 अक्‍टूबर 2005 को आयोजित बिम्‍सटेक ऊर्जा मंत्रियों के पहले सम्‍मेलन में बिम्‍सटेक देशों के बीच ऊर्जा सहयोग के लिए एक कार्ययोजना तैयार की गई थी।
‘बिम्‍सटेक ट्रांस-पावर एक्‍सचेंज एंड डेवलपमेंट प्रोजेक्‍ट’ के तहत इस योजना में थाइलैंड के नेतृत्‍व में सदस्‍य देशों के प्रतिनिधियों का एक कार्यबल ग्रिड इंटरकनेक्‍शन के लिए एमओयू के मसौदे पर एक रिपोर्ट देगा।
ट्रांस-पावर एक्‍सचेंज पर बिम्‍सटेक के कार्यबल की कुल पांच बैठक हुई और 16 मार्च 2015 को इस कार्यबल ने बिम्‍सटेक ग्रिड इंटरकनेक्‍शन की स्‍थापना के लिए एमओयू के मसौदे को अंतिम रूप दिया था।
गोवा में 16 अक्‍टूबर 2016 को आयोजित बिम्‍सटेक लीडर्स री‍ट्रीट 2016 में नेताओं ने बिम्‍सटेक ग्रिड इंटरकनेक्‍शन पर एमओयू पर हस्‍ताक्षर की प्रक्रिया को आगे बढ़ाने का निर्णय लिया था।
इस प्रकार 11 से 12 जनवरी 2017 को आयोजित ऊर्जा पर बिम्‍सटेक के वरिष्‍ठ अधिकारियों की चौथी बैठक के दौरान एमओयू पर चर्चा के बाद उसे अंतिम रूप दिया गया।
प्रभाव
यह एमओयू बिम्सटेक क्षेत्र में तर्कसंगत एवं इष्टतम विद्युत पारेषण को बढ़ावा देने के उद्देश्‍य से बिजली के व्यापार के लिए ग्रिड इंटरकनेक्शन के कार्यान्वयन में सहयोग के लिए सभी पक्षों को एक व्यापक ढांचा प्रदान करेगा।
इस एमओयू से निम्‍नलिखित सुविधा होगी:
क. क्षेत्र में मौजूद ऊर्जा संसाधनों का उपयोग संबंधित पक्षों के कानून, नियमों और दिशानिर्देशों के तहत बिना भेदभाव के आधार पर आपसी लाभ के लिए करना।
ख. क्षेत्रीय बिजली नेटवर्क के विकास के माध्यम से आवश्यक बिजली व्यवस्था के कुशल, किफायती और सुरक्षित संचालन को बढ़ावा देना।
ग. पूरे क्षेत्र में बिजली उत्पादन क्षमता बढ़ाने के लिए पूंजीगत निवेश की आवश्यकता पर जोर देना।
और
घ. सीमापार इंटरकनेक्‍शन के जरिये बिजली के आदान-प्रदान को बढ़ावा देना।
