प्रधानमंत्री श्री नरेन्द्र मोदी कल 24 अप्रैल, 2018 को राष्ट्रीय पंचायती राज दिवस पर मध्य प्रदेश में माडला जायेंगे।
प्रधानमंत्री एक सार्वजनिक सभा में राष्ट्रीय ग्रामीण स्वराज अभियान का शुभारंभ करेंगे और मांडला से देश भर के पंचायती राज प्रतिनिधियों को संबोधित करेंगे।
प्रधानमंत्री इस अवसर पर अगले पांच वर्षों में जनजातीय लोगों के समग्र विकास के लिए रोड मैप प्रस्तुत करेंगे।
प्रधानमंत्री मांडला जिले के मनेरी में इंडियन ऑयल कॉरपोरेशन के एलपीजी बोटलिंग संयंत्र की आधारशिला रखने के लिए पट्टिका का अनावरण करेंगे।
प्रधानमंत्री स्थानीय सरकार की निर्देशिका भी लांच करेंगे।
स्वच्छता, स्वास्थ्य और विद्युतीकृत भारत की दिशा में सरकार के संकल्प के अनुरूप प्रधानमंत्री उन गांवों के सरपंचों का अभिनंदन करेंगे जिन गांवों ने 100 प्रतिशत धुंआ रहित रसोईघर, मिशन इन्द्रधनुष के अंतर्गत 100 प्रतिशत टीकाकरण और सौभाग्य योजना के अंतर्गत 100 प्रतिशत विद्युतीकरण का लक्ष्य हासिल किया है।
इस अवसर पर सर्वश्रेष्ठ पंचायत योजना के अंतर्गत राष्ट्रीय ई-पंचायत पुरस्कार और ग्राम पंचायत पुरस्कार योजना के विजेताओं को सम्मानित किया जाएगा।
प्रधानमंत्री बाद में मध्य प्रदेश के आकांक्षी जिलों के जिला क्लेक्टरों के साथ संवाद करेंगे।
