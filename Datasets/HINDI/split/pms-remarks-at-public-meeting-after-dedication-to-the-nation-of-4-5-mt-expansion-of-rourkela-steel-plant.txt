प्रधानमंत्री श्री नरेन्‍द्र मोदी ने दूरदृष्टि के साथ देश को विकसत करने और भविष्‍य की पीढि़यों के लिए समृद्धि का रास्‍ता प्रशस्‍त करने के लिए राज्‍यों से केन्‍द्र के साथ मिलकर काम करने का आह्वान किया।
वह आज राउरकेला स्‍टील प्‍लांट के 45 लाख टन क्षमता विस्‍तार को देश को समर्पित करने के बाद आयोजित जनसभा में बोल रहे थे।
उन्‍होंने कहा कि आज वह विकास सौंपने के लिए राउरकेला आए हैं।
उन्‍होंने राउरकेला को ऐसा शहर बताया, जिसने भारत को इस्‍पात की मजबूती दी है।
उन्‍होंने कहा कि राउरकेला देश की सुरक्षा में भी महत्‍वपूर्ण भूमिका निभाता है।
प्रधानमंत्री ने कहा कि भारत ने इस्‍पात के उत्‍पादन में अमरीका को पीछे छोड़ दिया है, लेकिन अब भी यह चीन से पीछे है।
इसलिए इस्‍पात उत्‍पादन के क्षेत्र में भारत को अभी बहुत कुछ करना है।
प्रधानमंत्री ने कहा कि खनिजों का मूल्‍य सम्‍वर्धन जरूरी है, ताकि एक मजबूत अर्थव्‍यवस्‍था का निर्माण हो सके।
प्रधानमंत्री ने कहा कि दुनिया आज भारत को उम्‍मीद की निगाहों से देख रही है।
उन्‍होंने दुनियाभर के निवेशकों को भारत में निवेश के लिए आमंत्रित किया।
उन्‍होंने असम, पश्चिम बंगाल, ओडिशा, बिहार और पूर्वी उत्‍तर प्रदेश जैसे भारत के पूर्वी इलाकों को विकसित करने की जरूरत पर बल दिया।
प्रधानमंत्री ने कहा कि केन्‍द्र और राज्‍य देश के विकास में बराबर के भागीदार हैं।
उन्‍होंने केन्‍द्र की ओर से राज्‍यों को मजबूत करने के लिए उठाए गए कदमों का भी जिक्र किया।
इनमें राज्‍यों के लिए खनिजों की रॉयल्‍टी बढ़ाने और उन्‍हें ज्‍यादा वित्‍तीय संसाधन मुहैया करने जैसे कदम शामिल हैं।
प्रधानमंत्री ने कोयला ब्‍लॉकों के आवंटन की प्रक्रिया का विवरण दिया और कहा कि इससे हासिल होने वाला राजस्‍व राज्‍यों के विकास में भारी सहयोग करेगा।
प्रधानमंत्री ने इस मौके पर नये ओडिशा के संस्‍थापक और दूरदृष्टि संपन्‍न नेताओं को उत्‍कल दिवस पर श्रद्धा सुमन अर्पित किए।
प्रधानमंत्री ने इस मौके पर इस्‍पात संयंत्रों को उनके बेहतरी प्रदर्शन के लिए ट्रॉफी प्रदान की।
वर्ष 2010-11 के लिए यह ट्रॉफी टाटा स्‍टील लिमिटेड (टिस्‍को) को प्रदान की गई, जबकि 2011-12 के लिए यह भिलाई स्‍टील प्‍लांट (सेल का प्‍लांट) को दी गई।
वर्ष 2012-13 के लिए यह ट्रॉफी जेएसडब्‍ल्‍यू स्‍टील लिमिटेड को दी गई।
इस मौके पर ओडिशा के राज्‍यपाल डॉ. एस सी जमीर, मुख्‍यमंत्री श्री नवीन पटनायक, केन्‍द्रीय मंत्री जुएल उरांव, श्री नरेन्‍द्र सिंह तोमर और श्री धर्मेंद्र प्रधान मौजूद थे।
केन्‍द्रीय राज्‍य मंत्री श्री विष्‍णुदेव साय भी इस मौके पर उपस्थित थे।
