बारामती में किसान रैली को संबोधित करते हुए प्रधानमंत्री ने कहा: गरीबी उन्मूलन में कृषि क्षेत्र की महत्वपूर्ण भूमिका है।
सरकार प्रधानमंत्री कृषि सिंचाई योजना और नरेगा के जरिए जल भंडारण क्षमताएं बढ़ाने के लिए काम कर रही है।
प्रधानमंत्री ने कृषि विज्ञान केंद्र, विद्या प्रतिष्ठान का दौरा किया और अप्पा साहेब पवार आडिटोरियम का उद्घाटन किया।
प्रधानमंत्री श्री नरेंद्र मोदी ने कहा है कि देश में गरीबी दूर करने में कृषि क्षेत्र की महत्वपूर्ण भूमिका है।
आज महाराष्ट्र में बारामती में किसानरैली को संबोधित करते हुए श्री मोदी ने कहा कि प्रधानमंत्री कृषि सिंचाई योजना के जरिए सरकार जल भंडारण क्षमताएं बढ़ाने के उपाय कर रही है।
उन्होंने कहा कि नरेगा के माध्यम से भी जल भंडारण क्षमता बढ़ाने के प्रयास किए जाएंगे।
उन्होंने कहा कि इससे कृषि क्षेत्र में उत्पादकता बढ़ाने में मदद मिलेगी।
प्रधानमंत्री ने अद्यतन उपलब्ध प्रौद्योगिकी के जरिए खेती को आधुनिक बनाने की आवश्यकता पर भी बल दिया।
उन्होंने कहा कि फरवरी से जुलाई की अवधि में स्कूल प्रयोगशालाओं में अधिक कार्य नहीं होता है अतः इस दौरान दसवीं और उससे ऊपर के विद्यार्थियों को प्रशिक्षण देकर मृदा परीक्षण कार्य में लगाया जा सकता है और ये प्रयोगशालाएं मृदा परीक्षण प्रयोगशालाओं के रूप में काम कर सकती हैं।
प्रधानमंत्री ने भारत में खेती के विकास में योगदान के लिए पूर्व केंद्रीय कृषि मंत्री श्री शरद पवार की सराहना की जो मंच पर मौजूद थे।
इस अवसर पर महाराष्ट्र के राज्यपाल श्री विद्यासागर राव और मुख्यमंत्री श्री देवेंद्र फड़नवीस तथा केंद्रीय कृषि मंत्री श्री राधामोहन सिंह भी उपस्थित थे।
प्रधानमंत्री ने कृषि विज्ञान केंद्र, विद्या प्रतिष्ठान का दौरा किया और अप्पा साहेब पवार आडिटोरियम का उद्घाटन किया।
