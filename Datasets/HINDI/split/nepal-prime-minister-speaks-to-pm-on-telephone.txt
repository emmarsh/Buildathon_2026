नेपाल के प्रधानमंत्री माननीय पुष्‍प कमल देहल ‘प्रचंड’ ने आज प्रधानमंत्री श्री नरेंद्र मोदी के साथ फोन पर बात की।
दोनों ही प्रधानमंत्रियों ने नेपाल की राष्‍ट्रपति माननीय विद्या देवी भंडारी के हाल में भारत के अत्‍यधिक सफल सरकारी दौरे सहित भारत-नेपाल में हाल में हुई घटनाओं पर विचार-विमर्श किया।
प्रधानमंत्री प्रचंड ने संविधान क्रियान्‍वयन प्रक्रिया में सभी पक्षों को साथ लेकर उनकी सरकार द्वारा किए जा रहे सतत् प्रयासों के बारे में बताया।
प्रधानमंत्री प्रचंड ने करीब 20 साल में नेपाल में पहली बार स्‍थानीय चुनाव कराए जाने के बारे में भी बताया और इस संबंध में भारत से सहायता का भी अनुरोध किया।
प्रधानमंत्री मोदी ने भारत के लोगों तथा सरकार की ओर से नेपाल के मित्रों को शुभकामनाएं दी, जो शांति, स्‍थायित्‍व और सामाजिक-आर्थिक विकास के लिए अपने प्रयासों में संलग्‍न हैं और प्रधानमंत्री प्रचंड को आश्‍वासन दिया कि भारत उनके यहां स्‍थानीय चुनावों के लिए सभी संभव सहायता प्रदान करेगा।
दोनों ही प्रधानमंत्रियों ने दोनों देशों के लोगों के लाभार्थ बहु-आयामी भारत-नेपाल सहयोग के प्रति अपनी वचनबद्धता को दोहराया।
