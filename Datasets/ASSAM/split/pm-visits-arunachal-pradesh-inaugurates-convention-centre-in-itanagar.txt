প্ৰধানমন্ত্ৰী শ্ৰী নৰেন্দ্ৰ মোদীয়ে আজি অৰুণাচল প্ৰদেশ ভ্ৰমণ কৰে৷ ইটানগৰত এক অনুষ্ঠানত তেওঁ দৰ্জী খাণ্ডু ৰাজ্যিক সন্মিলন কেন্দ্ৰ উদ্বোধন কৰে৷ সন্মিলন কেন্দ্ৰটোত এটা প্ৰেক্ষাগৃহ, সভাগৃহ আৰু প্ৰদৰ্শনী গৃহ আছে৷
প্ৰধানমন্ত্ৰীয়ে লগতে ৰাজ্যিক অসামৰিক সচিবালয় গৃহ জনসাধাৰণলৈ উৎসৰ্গা কৰে আৰু টোমা ৰিবা স্বাস্থ্য আৰু চিকিৎসা বিজ্ঞান প্ৰতিষ্ঠানৰ একাডেমিক ব্ল’কৰ আধাৰশিলা স্থাপন কৰে৷
বৃহৎ জনসভাত ৰাইজক সম্বোধি প্ৰধানমন্ত্ৰীয়ে কয় যে অৰুণাচল প্ৰদেশ ভ্ৰমণ কৰি আৰু ইয়াৰ জনসাধাৰণৰ সৈতে সময় কটাই তেওঁ অত্যন্ত আনন্দিত৷
তেওঁ কয় যে নতুন সচিবালয়ত সৰহসংখ্যক মুখ্য বিভাগ অন্তৰ্ভুক্ত হৈছে৷ ইয়ে দূৰ-দূৰণিৰ পৰা অহা লোকসকলৰ বাবে সহজসাধ্য কৰি তুলিব৷ লগতে বিভাগসমূহৰ মাজত সমন্বয়ো বৃদ্ধি পাব৷
ইটানগৰত সন্মিলন কেন্দ্ৰ উদ্বোধন কৰি তেওঁ সন্তুষ্টি ব্যক্ত কৰে৷ প্ৰধানমন্ত্ৰীয়ে কয় যে এয়া মাথো এটা ভৱনেই নহয়, এয়া হ’ল এটি স্পন্দনশীল কেন্দ্ৰ, যিয়ে অৰুণাচল প্ৰদেশৰ আশা-আকাংক্ষা পূৰণ কৰিব৷ সন্মিলন আৰু সাংস্কৃতিক কাৰ্যসূচীয়ে চৰকাৰী বিষয়া আৰু ব্যক্তিগত কোম্পানীক আকৰ্ষিত কৰিব৷ এই সন্মিলন কেন্দ্ৰত গুৰুত্বপূৰ্ণ বৈঠক আয়োজন কৰিবলৈ প্ৰধানমন্ত্ৰীয়ে জনসাধাৰণক ব্যক্তিগতভাৱে অনুৰোধ জনায়৷ প্ৰধানমন্ত্ৰীয়ে স্মৰণ কৰে যে উত্তৰ-পূব পৰিষদৰ বৈঠকৰ বাবে তেওঁ এবাৰ শ্বিলঙলৈ গৈছিল আৰু কৃষি বিষয়ক এখন গুৰুত্বপূৰ্ণ বৈঠক ছিকিমত অনুষ্ঠিত হৈছিল৷ প্ৰধানমন্ত্ৰীয়ে কয় যে কেন্দ্ৰীয় মন্ত্ৰী তথা কেন্দ্ৰীয় চৰকাৰৰ শীৰ্ষ বিষয়-ববীয়াসকলে নিয়মীয়াকৈ উত্তৰ-পূৰ্বাঞ্চল ভ্ৰমণ কৰি আছে৷
স্বাস্থ্য খণ্ডত মানৱ সম্পদ উন্নয়ন, আন্তঃগাথনি আৰু আধুনিক প্ৰযুক্তিৰ ব্যৱহাৰৰ ওপৰত গুৰুত্ব প্ৰদান কৰাতো আৱশ্যক বুলিও প্ৰধানমন্ত্ৰীয়ে উল্লেখ কৰে৷ তেওঁ কয় যে দেশৰ সকলো প্ৰান্ততে মেডিকেল কলেজ স্থাপনৰ দিশত কেন্দ্ৰীয় চৰকাৰে পৰিকল্পনা লৈছে৷
স্বাস্থ্যসেৱা উচ্চ মানসম্পন্ন আৰু সুলভ হোৱা উচিত বুলি উল্লেখ কৰি প্ৰধানমন্ত্ৰীয়ে কয় যে আয়ুষ্মান ভাৰত আঁচনিয়ে এয়া সম্ভৱ কৰি তুলিব৷ তেওঁ ৰঅৰুণাচলৰ উন্নয়নৰ বাবে ৰাজ্যখনৰ মুখ্যমন্ত্ৰী শ্ৰী প্ৰেমা খাণ্ডুকো প্ৰশংসা কৰে৷ ২০২৭ত অৰুণাচল কেনেকুৱা হৈ উঠিব, সেই সন্দৰ্ভত মুখ্যমন্ত্ৰীগৰাকীয়ে এক উচ্চ মানদণ্ডৰ ৰোডমেপ তৈয়াৰ কৰিছে বুলিও প্ৰধানমন্ত্ৰীয়ে প্ৰকাশ কৰে৷
***
AKT/AP/SK/MS
