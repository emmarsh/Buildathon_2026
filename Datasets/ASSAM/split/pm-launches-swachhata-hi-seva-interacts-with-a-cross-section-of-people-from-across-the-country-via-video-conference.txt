প্ৰধানমন্ত্ৰী শ্ৰী নৰেন্দ্ৰ মোদীয়ে আজি সমগ্ৰ দেশতে স্বচ্ছ ভাৰত অভিযানৰ অংশ হিচাপে ‘স্বচ্ছতা হি সেৱা’ অভিযান মুকলি কৰে৷ এই অভিযান বাপুৰ স্বচ্ছ ভাৰতৰ সপোন সাৰ্থক কৰাত অনুঘটকৰূপে বিবেচিত হ’ব৷
আজি মুকলি হোৱা স্বচ্ছতা হি সেৱা অভিযানে স্বচ্ছতাৰ দিশত বৃহৎ সংখ্যক লোকক সামৰি লোৱাৰ লক্ষ্য নিৰ্ধাৰণ কৰিছে৷ ২ অক্টোবৰ ২০১৮ তাৰিখে মহাত্মা গান্ধীৰ ১৫০ তম জন্ম জয়ন্তী তথা স্বচ্ছ ভাৰত অভিযানৰ চতুৰ্থ বাৰ্ষিকী উপলক্ষে এই অভিযানৰ শুভাৰম্ভ কৰা হৈছে৷ প্ৰধানমন্ত্ৰীয়ে সমাজৰ সকলো অংশৰ ব্যক্তিক এই ‘স্বচ্ছ ভাৰত’ প্ৰয়াসক সৱলীকৰণ কৰি তোলাৰ বাবে আহ্বান জনাইছে৷
এই উপলক্ষে তেওঁ দেশৰ ১৭টা স্থানৰ বিভিন্ন ব্যক্তিৰ সৈতে ভিডিঅ’ কনফাৰেন্সিং যোগে বাৰ্তালাপ কৰে৷
বাৰ্তালাপৰ আৰম্ভণিতে প্ৰধানমন্ত্ৰীয়ে দেশৰ ৪৫০খন জিলা মুকলি স্থানত মলত্যাগ মুক্ত জিলা হিচাপে পৰিগণিত হোৱাৰ কথা উল্লেখ কৰে৷ ঠিক সেইদৰে ২০খন ৰাজ্য আৰু কেন্দ্ৰীয় শাসিত অঞ্চলে নিজকে মুকলি স্থানত মলত্যাগ মুক্ত (অ’ডিএফ)স্থান বুলিও ঘোষণা কৰাৰ কথা তেওঁ দোহাৰে৷ তেওঁ কয় যে শৌচাগাৰ আৰু ডাষ্টবিন প্ৰদান কৰাই যথেষ্ট নহয়, স্বচ্ছতাক আমি নিজৰ অভ্যাস হিচাপে গঢ়ি তুলিব লাগিব৷ তেওঁ কয় যে দেশৰ বিভিন্ন প্ৰান্তৰ মানুহে বৰ্তমানে ইয়াক অভ্যাসত পৰিণত কৰিছে৷
অসমৰ ডিব্ৰুগড়ৰ বিদ্যালয়ৰ শিক্ষাৰ্থীয়ে তেওঁলোকৰ বিদ্যালয় প্ৰাংগন পৰিষ্কাৰ কৰি ৰখা পদক্ষেপ সন্দৰ্ভত প্ৰধানমন্ত্ৰীক ব্যক্ত কৰে৷ প্ৰধানমন্ত্ৰীয়ে যুৱ প্ৰজন্মক সামাজিক পৰিৱৰ্তনৰ ৰাষ্ট্ৰদূত বুলি অভিহিত কৰে৷ যুৱ প্ৰজন্মই যিদৰে স্বচ্ছতাৰ বাণী প্ৰচাৰ কৰিছে সেয়া নিতান্তই প্ৰশংসনীয় বুলি প্ৰধানমন্ত্ৰীয়ে মন্তব্য প্ৰদান কৰে৷
গুজৰাটৰ মেহছানাৰ দুগ্ধ আৰু কৃষি সমবায়ৰ সদস্যসকলে স্বচ্ছতাৰ দিশত গ্ৰহণ কৰা পদক্ষেপ সম্পৰ্কে প্ৰধানমন্ত্ৰীৰ আগত ব্যক্ত কৰে৷ স্বচ্ছ ভাৰত অভিযানে ডায়েৰিয়াৰ দৰে ৰোগৰ প্ৰাদুৰ্ভাৱ হ্ৰাস কৰিছে বুলি প্ৰধানমন্ত্ৰীয়ে মন্তব্য প্ৰদান কৰে৷ মুম্বাইৰ গে’টৱে অৱ ইণ্ডিয়াৰ পৰা অভিনেতা অমিতাভ বচ্চনে তেওঁ জড়িত হৈ পৰা স্বচ্ছতাৰ বিভিন্ন পদক্ষেপ যেনে মুম্বাইৰ সাগৰৰ পাৰ পৰিষ্কাৰ আদি সন্দৰ্ভত প্ৰধানমন্ত্ৰীক অৱগত কৰে৷ বিখ্যাত উদ্যোগপতি শ্ৰী ৰতন টাটাইও এই বাৰ্তালাপত অংশগ্ৰহণ কৰে৷ তেওঁ কয় যে এই ধৰণৰ পদক্ষেপৰ তেওঁ সহযোগী হ’ব পৰাটো তেওঁৰ বাবে অতিশয় সন্মানৰ কথা আৰু এয়া প্ৰতিজন ভাৰতীয় নাগৰিকৰে সপোন হোৱা উচিত৷ ব্যক্তিগত খণ্ডসমূহে স্বচ্ছ ভাৰত গঢ়াত এক বৃহৎ ভূমিকা গ্ৰহণ কৰিব পাৰে বুলি প্ৰধানমন্ত্ৰীয়ে দোহাৰে৷
দৈনিক জাগৰণৰ জ্যেষ্ঠ সংবাদ মাধ্যমৰ ব্যক্তি শ্ৰী সঞ্জয় গুপ্তাই নয়ডাৰ পৰা এই বাৰ্তালাপত অংশগ্ৰহণ কৰে আৰু স্বচ্ছতাৰ ক্ষেত্ৰত গ্ৰহণ কৰা তেওঁৰ পদক্ষেপসমূহৰ বিষয়ে উল্লেখ কৰে৷ সুউচ্চ লাডাখৰ পাংগং লেকৰ পৰা আইটিবিপিৰ জোৱানেও এই বাৰ্তালাপত অংশগ্ৰহণ কৰে৷ প্ৰধানমন্ত্ৰীয়ে আইটিপিবি জোৱানক তেওঁলোকৰ সাহস আৰু দেশৰ প্ৰতি আগবঢ়োৱা সেৱাৰ বাবে প্ৰশংসা কৰে৷
কইম্বাটোৰৰ পৰা সদগুৰু জাগ্গি বাসুদেৱে এই বাৰ্তালাপত অংশগ্ৰহণ কৰে৷ তেওঁ কয় যে তেওঁৰ যাত্ৰাত স্বচ্ছতাৰ প্ৰতি বৃদ্ধি হোৱা উৎসাহ তেওঁ পৰিলক্ষিত কৰিছে৷ তেওঁ প্ৰধানমন্ত্ৰীক উক্ত পদক্ষেপৰ বাবে প্ৰশংসা কৰে৷ প্ৰধানমন্ত্ৰীয়ে কয় যে স্বচ্ছ ভাৰত কোনো চৰকাৰ বা কোনো প্ৰধানমন্ত্ৰীৰ অভিযান নহয়, এয়া সমগ্ৰ ৰাষ্ট্ৰৰ অভিযান৷
ছট্টিশগড়ৰ ধান্তেৱাড়া আৰু তামিলনাডুৰ ছালেমৰ মহিলা স্বচ্ছগ্ৰহীসকলে স্বচ্ছতাৰ দিশত তেওঁলোকে গ্ৰহণ কৰা পদক্ষেপ সন্দৰ্ভত প্ৰধানমন্ত্ৰীৰ সন্মুখত ব্যক্ত কৰে৷ পাটনা চাহিব গুৰুদ্বাৰৰ ধৰ্মীয় নেতা তথা নাগৰিক আৰু ডাদি জাংকিজিৰ আবুয়ে প্ৰধানমন্ত্ৰীৰ সৈতে বাৰ্তালাপত অংশগ্ৰহণ কৰে৷ প্ৰধানমন্ত্ৰীয়ে বিশেষভাৱে ব্ৰহ্মকুমাৰ সংস্থাক তেওঁলোকৰ স্বচ্ছতাৰ পদক্ষেপসমূহৰ বাবে ধন্যবাদ জ্ঞাপন কৰে৷ প্ৰধানমন্ত্ৰীয়ে মধ্য প্ৰদেশৰ ৰাজগড়, উত্তৰ প্ৰদেশৰ ফটেহপুৰৰ নাগৰিক, উত্তৰ প্ৰদেশৰ মুখ্যমন্ত্ৰী যোগী আদিত্যনাথ, আধ্যাত্মিক নেতা শ্ৰী শ্ৰী ৰবি শংকৰ সৈতেও বাৰ্তালাপ কৰে৷ তেওঁ কয় যে প্ৰধানমন্ত্ৰীয়ে ৰাষ্ট্ৰ বিশেষকৈ তৰুণ প্ৰজন্মক উৎসাহিত কৰাত সফল হৈছে৷
প্ৰধানমন্ত্ৰীয়ে গংগা পৰিষ্কাৰকৰণৰ সৈতে জড়িত উত্তৰ প্ৰদেশ বিজনোৰৰ স্বেচ্ছাসেৱীসকলৰ সৈতেও বাৰ্তালাপ কৰে৷ তেওঁ ‘‘মা গংগা’’ক পৰিষ্কাৰকৰণত স্বেচ্ছাসেৱীসকলে গ্ৰহণ কৰা প্ৰয়াসক প্ৰশংসা কৰে৷ তেওঁ গংগাৰ পাৰত বাস কৰা সকলো নাগৰিককে স্বচ্ছতা হি সেৱা অভিযানৰ সময়চোৱাত স্বেচ্ছামূলকভাৱে পৰিষ্কাৰৰ দিশত অগ্ৰসৰ হ’বলৈ আহ্বান জনায়৷ আজমীৰৰ শ্বৰীফ দৰগাহৰ ভক্ত আৰু হাৰিয়ানাৰ ৰেৱাৰিৰ ৰে’লৱে কৰ্মচাৰীসকলেও প্ৰধানমন্ত্ৰীৰ সৈতে বাৰ্তালাপত অংশগ্ৰহণ কৰে৷ কল্লামৰ পৰা মা অমৃতানন্দময়ীয়ে এই বাৰ্তালাপত অংশগ্ৰহণ কৰে৷
এই বাৰ্তালাপত প্ৰধানমন্ত্ৰীয়ে স্বচ্ছগ্ৰহীসকলক ভূমিকাক প্ৰশংসা কৰি কয় যে তেওঁলোকৰ ভূমিকা ইতিহাসত চিৰস্মৰণীয় হৈ ৰ’ব৷ তেওঁ কয় যে স্বচ্ছতাৰ ক্ষেত্ৰত আমাৰ আত্মবিশ্বাস আৰু সমাধানে আকাশ স্পৰ্শ কৰিছে৷ তেওঁ স্বচ্ছতা হি সেৱা অভিযানত সকলো ব্যক্তিকে অংশগ্ৰহণ কৰিবলৈ আহ্বান জনায়৷
***
AKT/AP/MANN
