প্ৰধানমন্ত্রী শ্ৰী নৰেন্দ্ৰ মোদীৰ অধ্যক্ষতাত অনুষ্ঠিত কেন্দ্রীয় কেবিনেট বৈঠকত অনিয়ন্ত্রিত সঞ্চয় আঁচনি নিষিদ্ধকৰণ বিধেয়ক, ২০১৮ৰ সংশোধনৰ প্ৰস্তাৱ অনুমোদন জনোৱা হৈছে।
বিত্ত মন্ত্ৰালয়ৰ স্থায়ী কমিটীৰ পৰামৰ্শৰ ভিত্তিত এই সিদ্ধান্ত লোৱা হৈছে৷ ২০১৮ৰ ১৮জুলাইত অনিয়ন্ত্রিত সঞ্চয় আঁচনি নিষিদ্ধকৰণ বিধেয়ক, ২০১৮উত্থাপন কৰা হৈছিল।
পৰৱৰ্তী সময়ত বিধেয়কখন বিত্ত মন্ত্ৰালয়ৰ স্থায়ী কমিটীলৈ বিবেচনাৰ বাবে পঠোৱা হয়।
চলিত বৰ্ষৰ ৩ জানুৱাৰীত কমিটীয়ে এই সন্দৰ্ভত তেওঁলোকৰ প্ৰতিবেদন প্ৰদান কৰে৷ বিধেয়কখনিত প্ৰস্তাৱিত সংশোধনীসমূহৰ ফলত দেশত ভুৱা চীটফাণ্ডৰ সমস্যা প্ৰতিৰোধ আইনখন আৰু অধিক কঠোৰ হ’ব৷ ফলস্বৰূপে দেশত দৰিদ্ৰ লোকসকলৰ কষ্টোপার্জিত ধনৰাশিৰ অপচয় প্ৰতিৰোধ কৰাটো সম্ভৱ হ’ব৷
বিধেয়কখনিত অনিয়ন্ত্রিত সঞ্চয় আঁচনি গ্ৰহণৰ কাম হাতত লোৱা আৰু এই বিষয়ত বিজ্ঞাপন প্ৰচাৰ নিষিদ্ধ কৰাৰ ব্যৱস্থা আছে।
তদুপৰি, কোনোপ্ৰকাৰে এই ধৰণৰ চীটফাণ্ড প্ৰকল্পৰ জৰিয়তে ধন সংগ্ৰহ কৰিব পৰা নাযাব৷ সংশোধনী প্ৰক্ৰিয়াৰ নীতি হৈছে অনিয়ন্ত্রিত সঞ্চয় আঁচনি জৰিয়তে সংগ্ৰহ কৰাটো সম্পূর্ণভাবে নিষিদ্ধ কৰা হ’ব৷ বর্তমান প্ৰচলিত ব্যৱস্থাত ভুৱা বিনিয়োগ প্ৰকল্পৰ জৰিয়তে ধন সংগ্ৰহৰ পাছত আইনগত ব্যৱস্থা দিহা কৰা হৈছে৷
বিধেয়কখনিত এই ধৰণৰ অনিয়ন্ত্রিত সঞ্চয় আঁচনি চলোৱা, নিয়ন্ত্রিত সঞ্চয় আঁচনিত প্ৰতাৰণামূলক ভুল-ত্ৰুটি আৰু চীটফাণ্ড প্ৰকল্পত ধন বিনিয়োগৰ বাবে জনসাধাৰণক প্ৰলোভিত কৰাৰ কামক অপৰাধ হিচাপে গণ্য কৰাৰ কথা কোৱা হৈছে৷ বিধেয়কখনিত অপৰাধীসকলক কঠোৰ শাস্তি আৰু বৃহৎ পৰিমাণ ধন জৰিমনাৰ ব্যৱস্থা কৰা হৈছে।
তদুপৰি, বিধেয়কখনিত ভুৱা চীটফাণ্ডৰ বাবে সংগৃহীত ধন ঘুৰাই দিয়াৰ পর্যাপ্ত ব্যৱস্থা উল্লেখ কৰা হৈছে৷ ইয়াৰ জৰিয়তে চীটফাণ্ডৰ সংগঠক বা মালিকৰ সম্পত্তি বাজেয়াপ্ত কৰি গ্রাহকসকলৰ টকা ঘুৰাই দিয়া ব্যৱস্থা কৰা হৈছে৷ এই ধৰণৰ সম্পত্তি বাজেয়াপ্ত কৰাৰ লগতে সেইবোৰ বিক্রী কৰি গ্রাহকসকলক ঘুৰাই দিয়াৰ বাবে নির্দিষ্ট সময়সীমা থাকিব৷ সমগ্ৰ দেশত সকলো ধৰণৰ ধন সঞ্চয় সংগ্ৰহৰ তথ্যৰ এটি অনলাইন কেন্দ্রীয় তথ্য ভাণ্ডাৰ প্ৰস্তুত কৰি তাত ৰখা হ’ব৷
বিধেয়কখনিত ‘সঞ্চয় সংগ্রাহক’ তথা ‘সঞ্চয়’ৰ সাৰ্বজনীন সংজ্ঞা দিয়া হৈছে৷ আইনৰ দ্বাৰা অনুমোদিত বিশেষ কেইটামান ক্ষেত্ৰক বাদ দি কোনো ব্যক্তি বা সংস্থাই সঞ্চয় প্ৰকল্পৰ জৰিয়তে ধন সংগ্ৰহ বা ধন সংগ্ৰহৰ বাবে উৎসাহিত কৰিলে তেওঁক ‘সংগ্রাহক’ হিচাপে ধৰা হ’ব৷
বিধেয়কখনি কার্যকৰী কৰাৰ প্রাথমিক দায়িত্ব ৰাজ্য চৰকাৰসমূহৰ হাতত থাকিব৷ বৰ্তমান সময়ত দেশজুৰি ব্যাপি থকা ভুৱা চীটফাণ্ড সমস্যা সমাধানৰ প্ৰতি লক্ষ্য ৰাখি এই পদক্ষেপ গ্ৰহণ কৰা হৈছে৷
***
AKT/SNC/SH/DB
