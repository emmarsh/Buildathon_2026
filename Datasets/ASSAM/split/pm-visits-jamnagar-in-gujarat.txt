প্ৰধানমন্ত্ৰী শ্ৰী নৰেন্দ্ৰ মোদীয়ে আজি গুজৰাটৰ যমনগৰত পতাকা জোকাৰি বান্দ্ৰা–যমনগৰ হমছফৰ এক্সপ্ৰেছৰ যাত্ৰা শুভাৰম্ভ কৰে৷ তেওঁ ৭৫০খন বিচনাযুক্ত গুৰু গোৱিন্দ সিং চিকিৎসালয় দেশবাসীৰ নামত উচৰ্গা আৰু একাধিক ছেউনী প্ৰকল্পও মুকলি কৰে৷ তেওঁ লগতে আজি–৩ৰ পৰা খিজাডিয়া সংযোগী ৫১ কিলোমিটাৰ দৈৰ্ঘ্যৰ পাইপলাইনকে ধৰি অন্যান্য একাধিক উন্নয়নমূলক প্ৰকল্পও শুভাৰম্ভ কৰে৷
এক বিশাল জনসভাত আগবঢ়োৱা ভাষণত প্ৰধানমন্ত্রীয়ে বিগত কেইবা বছৰ ধৰি গুজৰাটৰ পানীৰ সমস্যা সমাধানৰ অৰ্থে ৰাজ্য চৰকাৰৰ সদিচ্ছা আৰু কঠোৰ পৰিশ্ৰমৰ কথা উল্লেখ কৰে৷ এই প্ৰসংগত তেওঁ গুজৰাটত ‘টেংকাৰ ৰাজ’ৰ ৰমৰমীয়া ব্যৱসায় চলিবলৈ নিদিয়াৰ প্ৰতিশ্ৰুতিৰ কথাও দোঁহাৰে৷ তদুপৰি, চর্দাৰ সৰোবৰ বান্ধে কিদৰে গুজৰাটবাসীৰ জীৱনত গুৰুত্বপূৰ্ণ ভূমিকা পালন কৰিছে, সেই সন্দৰ্ভতো কয় প্ৰধানমন্ত্ৰীয়ে৷ তেওঁ বর্তমান আৰু ভৱিষ্যৎ প্ৰজন্মক প্ৰতি টোপাল পানী সঞ্চয় কৰাৰ বাবে আহ্বান জনায়৷
গুজৰাটৰ স্বাস্থ্য খণ্ডত বৈপ্লৱিক পদক্ষেপসমূহক আদৰণি জনাই প্ৰধানমন্ত্রীয়ে কয় যে ৰাজ্যখনত বিগত কেইটামান বছৰত যিসমূহ চিকৎসালয় নিৰ্মাণ কৰা হৈছে, তাৰ ফলত দৰিদ্ৰ লোকসকল যথেষ্ট পৰিমাণে উপকৃত হ’ব৷ প্ৰধানমন্ত্রীয়ে কয় যে কেন্দ্রীয় চৰকাৰৰ আয়ুষ্মান ভাৰত আঁচনি ৰূপায়ণৰ জৰিয়তে দৰিদ্ৰ জনসাধাৰণৰ বাবে উন্নতমানৰ সুলভ স্বাস্থ্য সেৱা সুনিশ্চিত হৈছে৷
প্ৰধানমন্ত্রীয়ে কয় যে দেশৰ বিভিন্ন প্ৰত্যাহ্বানৰ সৈতে মোকাবিলা কৰিব পৰাকৈ আন্তঃগাঁথনিমূলক তথা দীর্ঘম্যাদী পদক্ষেপ হাতত লোৱা প্ৰয়োজন৷ তাৎক্ষণিক, অপৰিকল্পিত তথা হস্ৰম্যাদী ব্যৱস্থাই এই সকলো খণ্ডত কার্যকৰী নহয় বুলি তেওঁ মত প্ৰকাশ কৰে৷ প্ৰধানমন্ত্ৰীয়ে প্ৰসংগক্ৰমে কেন্দ্রীয় চৰকাৰে যিবোৰ দীর্ঘম্যাদী উন্নয়নমূলক প্ৰকল্প হাতত লৈছে তাৰ বিষয়েও উল্লেখ কৰে৷ তেওঁ কয় যে প্ৰধানমন্ত্রীয়ে কিষাণ নিধি আঁচনিয়ে এই ধৰণৰ এক হস্ৰম্যাদী আঁচনি, যি সৰ্বাংগীন পৰিকল্পনাৰ জৰিয়তে কৃষকসকলৰ কল্যাণ সাধন কৰিব৷
ক্ষুদ্ৰ, অতিক্ষুদ্ৰ আৰু মজলীয়া উদ্যোগ খণ্ডৰ উন্নয়নৰ লক্ষ্যৰে কেন্দ্রীয় চৰকাৰৰ বিভিন্ন প্ৰচেষ্টাৰ কথা সদৰি কৰি প্ৰধানমন্ত্রীয়ে কয় যে সহজে ঋণৰ যোগান আৰু জনমুখী জিএছটি ব্যৱস্থা আৰম্ভ হোৱাৰ ফলত যুৱ উদ্যোগীসকল উপকৃত হ’ব৷ তেওঁ কয় যে চৰকাৰে গ্ৰহণ কৰা বিভিন্ন পদক্ষেপৰ ফলত সহজে ব্যৱসায় কৰিব পৰা পৰিৱেশৰ সূচকত ভাৰতৰ স্থান আৰু উন্নীত হ’ব৷
দেশৰ সশস্ত্ৰ বাহিনীৰ জোৱানসকলক প্ৰশংসা কৰি প্ৰধানমন্ত্রীয়ে কয় যে আমাৰ জোৱানসকলৰ বাবে সমগ্ৰ দেশে গৌৰৱ অনুভৱ কৰে৷ তেওঁ লগতে কয় যে অনাগত দিনত সন্ত্রাসবাদক সমূলি ধ্বংস কৰা হ’ব৷
******
AKT/SH/DB
