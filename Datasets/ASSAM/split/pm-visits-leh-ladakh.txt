প্ৰধানমন্ত্ৰী শ্ৰী নৰেন্দ্ৰ মোদীয়ে আজি লাডাখৰ লেহত উপস্থিত হয়৷ তাতে তেওঁ বিভিন্ন উন্নয়নমূলক প্ৰকল্পৰ আধাৰশিলা স্থাপন তথা মুকলি কৰে৷
প্ৰবল শীততো উপস্থিত ভীৰ জনসমাগমৰ প্ৰতি উদ্দেশ্যি প্ৰধানমন্ত্ৰীয়ে কয়, ‘‘আপোনালোকে এই কঠিন পৰিস্থিতিতো জীৱন-নিৰ্বাহ কৰিছে আৰু প্ৰতিদিনে প্ৰত্যাহ্বানৰ সন্মুখীন হৈছে৷ আপোনালোকৰ স্নেহে মোক কঠোৰ পৰিশ্ৰম কৰিবলৈ উদগনি জনাইছে৷’’
লাডাখত লাডাখ বিশ্ববিদ্যালয় মুকলি কৰি তেওঁ কয়, ‘‘লাডাখৰ ৪০% জনতাই হ’ল যুৱ শিক্ষাৰ্থীসকল৷ এই অঞ্চলত বিশ্ববিদ্যালয় স্থাপনৰ দাবী বহুদিনৰে পৰা উত্থাপন হৈ আছিল৷ এই বিশ্ববিদ্যালয় স্থাপনৰ জৰিয়তে সেই দীৰ্ঘদিনীয়া দাবী পূৰণ হ’ল৷’’ এই বিশ্ববিদ্যালয়খন লেহ, কাৰ্গিল, নুব্ৰা, জানস্কাৰ, ড্ৰাছ আৰু খালটছি অঞ্চলৰ স্নাতক মহাবিদ্যালয়ৰসমূহৰ বাবে ক্লাষ্টাৰ বিশ্ববিদ্যালয় হিচাপে পৰিচিত হ’ব আৰু শিক্ষাৰ্থীসকলৰ সুবিধাৰ বাবে লেহ আৰু কাৰ্গিলত ইয়াৰ প্ৰশাসনিক কাৰ্যালয় স্থাপন কৰা হ’ব৷
প্ৰধানমন্ত্ৰীয়ে দাটাং গাঁৱৰ নিকটৱৰ্তী ডাহত ৯ মেগাৱাটৰ হাইড্ৰ’ইলেক্ট্ৰিক প্ৰকল্প তথা ২২০ কেভি শ্ৰীনগৰ- আলুষ্টেং-ড্ৰাছ-কাৰ্গিল-লেহ সংবহন ব্যৱস্থাও মুকলি কৰে৷ এই প্ৰকল্পসমূহ মুকলি কৰি প্ৰধানমন্ত্ৰীয়ে কয়, ‘‘আমি লেহেমীয়া সংস্কৃতি পৰিহাৰ কৰিছো৷’’ তেওঁ কয় যে তেওঁৰ চৰকাৰে এই প্ৰকল্পসমূহ সম্পূৰ্ণ হোৱাৰ নিশ্চিতি প্ৰদান কৰাৰ লগতে যিবোৰ প্ৰকল্পৰ আজি তেওঁ আধাৰশিলা স্থাপন কৰিছে সেই প্ৰকল্পসমূহৰ মুকলিও তেওঁৱেই কৰিব বুলি মন্তব্য কৰে৷
লাডাখত পাঁচটা নতুন পৰ্যটন আৰু ট্ৰেকিং পথো মুকলি কৰা হয়৷ প্ৰধানমন্ত্ৰীয়ে কয় যে বিলাসপুৰ-মানালি-লেহ ৰে’ল লাইন সম্পূৰ্ণ হোৱাৰ পিছত দিল্লীৰ পৰা লেহলৈ দূৰত্ব ভালোখিনি হ্ৰাস হ’ব৷
প্ৰধানমন্ত্ৰীয়ে লেহত কুশ্বক বাকুলা ৰিমপ’চী (কেবিআৰ) বিমানবন্দৰৰ নতুন টাৰ্মিনেল ভৱনৰ আধাৰশিলা স্থাপন কৰে৷ এই নতুন টাৰ্মিনেলটো আধুনিক সা-সুবিধাৰে সজ্বিত হ’ব৷
ইয়াৰোপৰি সুৰক্ষিত স্থানৰ পাৰ্মিটৰ সময়সীমা ১৫ দিনলৈ বৃদ্ধি কৰাৰ ফলত পৰ্যটকসকলে এতিয়া লেহত দীঘলীয়া সময়ৰ বাবে আনন্দ উপভোগ কৰিব পাৰিব৷
প্ৰধানমন্ত্ৰীয়ে কয় যে এলএএইচডিচি আইনত কিছুমান পৰিৱৰ্তন কৰা হৈছে আৰু আয়োগক ব্যয় সংক্ৰান্তীয় কেতবোৰ অধিকাৰ প্ৰদান কৰা হৈছে৷ এতিয়া স্বায়ত্ব শাসন পৰিষদে অঞ্চলটোৰ বিকাশৰ বাবে ধন সহজে মুকলি কৰিব পাৰিব৷
অন্তৱৰ্তীকালীন বাজেটৰ বিষয়ে প্ৰধানমন্ত্ৰীয়ে উল্লেখ কৰি কয় যে অনুসূচীত জনজাতিৰ কল্যাণৰ বাবে ৩০%লৈ আৱণ্টন বৃদ্ধি কৰা হৈছে আৰু অনুসূচীত জাতিৰ কল্যাণৰ বাবে প্ৰায় ৩৫% পৰ্যন্ত আৱণ্টন বৃদ্ধি কৰা হৈছে৷
***
AKT/AK/MANN
