প্ৰধানমন্ত্ৰী শ্ৰী নৰেন্দ্ৰ মোদীয়ে আজি নয়দা আৰু দিল্লীৰ মাজত নতুন মেট্ৰ’ লাইন মুকলি কৰে৷ ব’টানিকেল গাৰ্ডেন মেট্ৰ’ ষ্টেচনত এখন ফলক মুকলি কৰি তেওঁ দিল্লী মেট্ৰ’ৰ মেজেণ্টা লাইনৰ এটি অংশ আনুষ্ঠানিকভাৱে উদ্বোধন কৰে৷ এই লাইনে নয়দাৰ ব’টানিকেল গাৰ্ডেনক দক্ষিণ দিল্লীৰ কালকাজি মন্দিৰৰ সৈতে সংযোগ কৰিব৷ ৰাজহুৱা সভা সম্বোধন কৰাৰ পূৰ্বে প্ৰধানমন্ত্ৰীয়ে ক্ষন্তেক সময় মেট্ৰ’ ৰেলেৰে ভ্ৰমণ কৰে৷
অনুষ্ঠানত প্ৰধানমন্ত্ৰীয়ে সকলোকে বৰদিনৰ শুভেচ্ছা জ্ঞাপন কৰে৷ তেওঁ কয় যে এই দিনটোতে দুগৰাকীকৈ ভাৰত ৰত্ন ক্ৰমে পণ্ডিত মদন মোহন মালব্য আৰু প্ৰাক্তন প্ৰধানমন্ত্ৰী শ্ৰী অটল বিহাৰী বাজপেয়ীৰ জন্ম হৈছিল৷
তেওঁ লগতে উল্লেখ কৰে যে উত্তৰ প্ৰদেশৰ জনতাৰ বাবেই দেশে এখন শক্তিশালী আৰু সু্স্থিৰ চৰকাৰ লাভ কৰিছে৷ অফুৰন্ত মৰম-চেনেহৰ বাবে উত্তৰ-প্ৰদেশৰ জনতাৰ ওচৰত তেওঁ সদায় কৃতজ্ঞ হৈ থাকিব বুলিও প্ৰধানমন্ত্ৰীয়ে প্ৰকাশ কৰে৷
‘আমি এনেকুৱা এটা যুগত বাস কৰিছো, য’ত ‘সংযোগ’ হৈছে সবাতোকৈ গুৰুত্বপূৰ্ণ দিশ৷ মেট্ৰ’ লাইন মুকলিয়ে কেৱল বৰ্তমানৰ প্ৰজন্মকে নহয় ভৱিষ্যত প্ৰজন্মকো সেৱা আগবঢ়াব৷’—প্ৰধানমন্ত্ৰীয়ে কয়৷ তেওঁ পুনৰ উল্লেখ কৰে যে ২০২২ত স্বাধীনতাৰ ৭৫বছৰ পূৰ্ণ হোৱাৰ সময়ত আমি এনেকুৱা এখন দেশত বাস কৰিব বিচাৰো, য’ত আমাৰ পেট্ৰ’লৰ আমদানি হ্ৰাস পায়৷ এই সপোন সাৰ্থক কৰিবলৈ আমাক প্ৰয়োজন হ’ব সৰ্বাংগসুন্দৰ জন পৰিবহণ প্ৰণালী৷ প্ৰাক্তন প্ৰধানমন্ত্ৰী অটল বিহাৰী বাজপেয়ীয়ে ২০০২ৰ ডিচেম্বৰত দিল্লী মেট্ৰ’ৰ শুভাৰম্ভ কৰিছিল বুলি উল্লেখ কৰি প্ৰধানমন্ত্ৰীয়ে কয় যে তেতিয়াৰ পৰা ৰাষ্ট্ৰীয় ৰাজধানী অঞ্চলত মেট্ৰ’ সেৱা সম্প্ৰসাৰিত হৈ আহিছে৷
প্ৰধানমন্ত্ৰীয়ে কয় যে পূৰ্বৰ চৰকাৰে নতুন আইন প্ৰণয়ন কৰাতো গৌৰৱৰ বিষয় বুলি গণ্য কৰিছিল৷ কিন্তু বৰ্তমানৰ চৰকাৰে অপ্ৰচলিত আইন আঁতৰ কৰি গৌৰৱবোধ কৰে৷ অপ্ৰচলিত আইনে সিদ্ধান্ত গ্ৰহণত হেঙাৰ সৃষ্টি কৰি থাকিলে সু-প্ৰশাসন কেতিয়াও সম্ভৱ নহয়৷
প্ৰধানমন্ত্ৰীয়ে উত্তৰ প্ৰদেশৰ মুখ্যমন্ত্ৰী যোগী আদিত্যনাথক অভিনন্দন জ্ঞাপন কৰি কয় যে সু-প্ৰশাসনৰ প্ৰতি তেওঁৰ গুৰুত্বই ৰাজ্যখনক এক নতুন গতি প্ৰদান কৰিছে৷ ইয়ালৈ আহি নয়দাৰ সৈতে জড়িত কু-সংস্কাৰৰ পৰিসমাপ্তি ঘটোৱাৰ বাবে আদিত্যনাথক তেওঁ প্ৰশংসা কৰে৷ প্ৰধানমন্ত্ৰীয়ে কয় যে কোনো স্থানলৈ নগ’লে তেওঁৰ মুখ্যমন্ত্ৰীৰ কাৰ্যকাল বৃদ্ধি পাব, অথবা কোনো স্থান ভ্ৰমণ কৰিলে তেওঁৰ কাৰ্যকাল হ্ৰাস পাব বুলি চিন্তা কৰা ব্যক্তি মুখ্যমন্ত্ৰী হোৱাৰ যোগ্য নহয়৷
ৰে’লৱে আন্তঃগাথনি, পথ পৰিবহন সম্প্ৰসাৰণ আৰু পুনৰ নৱীকৰণ খণ্ডৰ প্ৰগতিৰ ক্ষেত্ৰত চলি থকা কামৰ কথাও প্ৰধানমন্ত্ৰীয়ে উনুকিয়ায়৷ তেওঁ শ্ৰী অটল বিহাৰী বাজপেয়ীক ‘ভাৰত মাৰ্গ বিধাতা’ হিচাপে আখ্যা দি কয় যে তেওঁ আমাক উন্নয়নৰ পথ প্ৰদৰ্শন কৰিছিল৷
ইয়াৰ পূৰ্বে, উত্তৰ প্ৰদেশৰ মুখ্যমন্ত্ৰী যোগী আদিত্যনাথে তেওঁৰ ভাষণত প্ৰধানমন্ত্ৰী নৰেন্দ্ৰ মোদীক প্ৰশংসা কৰে আৰু কয় যে প্ৰধানমন্ত্ৰীয়ে দেশৰ ৰাজনীতিক এক নতুন অৰ্থ প্ৰদান কৰিছে৷ তেওঁ লগতে উল্লেখ কৰে যে, আমি উন্নয়নৰ পথত আগুৱাব লাগে বুলি প্ৰধানমন্ত্ৰীয়ে তেওঁলোকক সদায় সোঁৱৰাই দি থাকে৷
***
AKT/SH/MS
