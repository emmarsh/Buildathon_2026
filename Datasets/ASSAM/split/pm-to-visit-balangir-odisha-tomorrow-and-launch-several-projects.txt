কাইলৈ ওড়িশাৰ বালাংগীৰ ভ্ৰমণ কৰিব প্ৰধানমন্ত্ৰীয়ে আৰু শুভাৰম্ভ কৰিব ওড়িশাত এলানি প্ৰকল্প, ঝাৰছুগুডাত দেশবাসীৰ নামত উচৰ্গা কৰিব বহু–আৰ্হিৰ লজিষ্টিক পাৰ্ক(এমএমএলপি), উদ্বোধন কৰিব বালাংগীৰ আৰু বিচুপলিৰ মাজৰ ৰে’ল লাইন
প্রধানমন্ত্রী শ্রী নৰেন্দ্র মোদীয়ে কাইলৈ ওড়িশাৰ বালাংগীৰ ভ্ৰমণ কৰিব।
তেওঁ ঝাৰছুগুড়াত এটি বহুআৰ্হিৰ লজিষ্টিক পার্ক দেশবাসীৰ নামত উচর্গা কৰাৰ লগতে অন্যান্য একাধিক উন্নয়নমূলক প্রকল্পৰ শুভাৰম্ভ কৰিব।
প্রধানমন্ত্রীয়ে বালাংগীৰ–বিচুপলিৰ মাজত এটি নতুন ৰে’ল লাইনৰো উদ্বোধন কৰিব।
তদুপৰি, সোনপুৰত প্ৰধানমন্ত্ৰীয়ে কেন্দ্রীয় বিদ্যালয়ৰ এটি স্থায়ী ভৱনৰ আধাৰশিলা স্থাপন কৰিব।
ঝাৰছুগুড়াত উন্নতমানৰ পৰিবহণ আন্তঃগাঁথনি গঢ়ি তোলাৰ লক্ষ্যৰে ১০০ কোটি টকা ব্যয়সাপেক্ষ বহুআৰ্হিৰ লজিষ্টিক পার্ক নিৰ্মাণ কৰা হৈছে।
ইয়াৰ পৰা আমদান–ৰপ্তানি আৰু আভ্যন্তৰীণ সামগ্ৰী পৰিবহণ আৰু বেচৰকাৰী উদ্যোগত সামগ্ৰী লেনদেনৰ ব্যৱস্থা কৰা হ’ব।
এই পার্কখন হাওৰা–মুম্বাই ৰে’লপথৰ ঝাৰছুগুড়া ৰে’ল ষ্টেচনৰ পৰা পাঁচ কিলোমিটাৰ দূৰৈত অৱস্থিত।
এই পার্কত কেৱল ষ্টীল, চিমেণ্ট আৰু কাগজকে ধৰি বিভিন্ন ধৰণৰ উদ্যোগ কাৰখানা আছে আৰু সেইবোৰত এই পৰিবহণ আন্তঃগাঁথনিৰ সুবিধা বৃদ্ধি পাব।
এই লজিষ্টিক পার্কখনিয়ে ঝাৰছুগুড়াক সমগ্র ওড়িশাৰ এটি প্রধান পৰিবহণ কেন্দ্র হিচাপে প্রতিষ্ঠা কৰাৰ লগতে ৰাজ্যখন সহজে ব্যৱসায় কৰিব পৰা সুবিধা আৰু অধিক বৃদ্ধি কৰিব।
১৫ কিলোমিটাৰ দৈর্ঘ্যৰ বালাংগীল–বিচুপালি সংযোগী নতুন ৰে’ল লাইনটিয়ে উপকূলৱর্তী ওড়িশাৰ সৈতে পশ্চিম ওড়়িশাৰ যোগাযোগ স্থাপন কৰিব আৰু সমগ্ৰ ৰাজ্যত উন্নয়নৰ ভাৰসাম্য আনিব।
তদুপৰি, নতুন দিল্লী আৰু মুম্বাইৰ দৰে প্রধান চহৰসমূহৰ পৰা ভুৱনেশ্বৰ আৰু পুৰী যাতায়াতৰ সময় হ্ৰাস পাব।
নতুন এই ৰে’ল লাইনটোৱে এই অঞ্চলত অতিক্ষুদ্র, ক্ষুদ্র, মজলীয়া আৰু ওড়িশাৰ কুটিৰ উদ্যোগৰ ক্ষেত্ৰতো সহায়ক ভূমিকা পালন কৰাৰ লগতে এই ৰাজ্যৰ খনি খণ্ডৰ বাবে নতুন সুযোগ সৃষ্টি কৰিব।
প্ৰধানমন্ত্ৰীয়ে তেওঁৰ ভ্ৰমণৰ সময়ত নিম্নোলিখিত প্রকল্পসমূহৰ শুভাৰম্ভ কৰিব–
ঝাৰছুগুড়াৰ পৰা ভিজিনগৰম্‌ আৰু সম্বলপুৰৰ পৰা আংগুলৰ মাজৰ ৰে’লপথৰ বিদ্যুতীকৰণ প্রকল্প দেশবাসীৰ নামত উচর্গা কৰিব।
১০৮৫ কোটি টকা ব্যয়সাপেক্ষ মুঠ ৮১৩ কিলোমিটাৰ দৈর্ঘ্যৰ এই ৰে’লপথটো বিদ্যুতীকৰণ হ’লে অঞ্চলটোৰ ৰে’ল যোগাযোগৰ আৰু উন্নতি হ’ব।
বৰপালিৰ পৰা ডুংগাৰিপালি আৰু বালাংগীৰৰ পৰা দেওগাঁৰ মাজে মাজে ১৩.৫ কিলোমিটাৰ দৈর্ঘ্যৰ ৰে’লপথ দ্বৈত পথযুক্ত কৰাৰ কামো দেশবাসীৰ নামত উচর্গা কৰিব।
থেৰুভেলীৰ পৰা ছিংগাপুৰ ৰোড ষ্টেচনৰ মাজত ৰে’লপথৰ ওপৰত নবনির্মিত ৫৮৮ নম্বৰ দলংখনিও উদ্বোধন কৰিব প্ৰধানমন্ত্ৰীয়ে।
ইয়াৰ ফলত ২০১৭ চনৰ জুলাই মাহৰ বানত নাগাভেলী নদীৰ ওপৰত ভাগি থকা এই দলংখনি পুনৰ নিৰ্মাণ হোৱাৰ ফলত এই ৰে’লপথৰ যোগাযোগো পুনৰ সম্ভৱ হ’ব।
প্রধানমন্ত্রীয়ে ওড়িশাত পাছপোর্ট সেৱাৰ উন্নয়ন আৰু পর্যটন খণ্ডৰ প্রতিবন্ধকতা দূৰ কৰাৰ বাবে সেইদিনাই জগৎ সিং, কেন্দ্রপাড়া, পুৰী, কন্ধমাল, বৰগড় আৰু বালাংগীৰৰ নতুন পাছপোর্ট সেৱা কেন্দ্র উদ্বোধন কৰিব।
ইমান দিনলৈকে এই অঞ্চলৰ লোকসকলে পাছপোর্ট সেৱাৰ বাবে ভুৱনেশ্বৰ যাব লগা হৈছে৷
তদুপৰি, প্রধানমন্ত্রীয়ে গান্ধাহা্ৰাডি(বৌদ্ধি)ত অৱস্থিত সিদ্ধেশ্বৰ আৰু নীলমাধৱ মন্দিৰৰ সংস্কাৰ আৰু নবীকৰণৰ কামৰ উদ্বোধন কৰিব।
এই মন্দিৰসমূহে ওড়িশাৰ মন্দিৰ স্থাপত্যৰ অন্যতম প্রাচীন তথা পশ্চিম ওড়িশাৰ ‘হৰ–হৰি’ সাংস্কৃতিক ঘৰাণাৰ নিদর্শন দাঙি ধৰিছে।
আনহাতে, প্রধানমন্ত্রীয়ে বালাংগীৰৰ ৰাণীপুৰ ঝৰিয়াল প্রত্নতাত্ত্বিক স্মৃতিসৌধসমূহৰ সংস্কাৰৰ কামৰ শুভাৰম্ভ কৰিব।
প্ৰধানমন্ত্ৰীয়ে কালাহাণ্ডিৰ অসুৰগড়ত প্রাচীন অসুৰগড় দুর্গৰ পুনৰুজ্জীৱিতকৰণ আৰু সংস্কাৰৰ কামৰো শুভাৰম্ভ কৰিব।
সোনপুৰত প্রধানমন্ত্রী মোদীয়ে কেন্দ্রীয় বিদ্যালয়ৰ স্থায়ী ভৱনৰ আধাৰশিলা স্থাপন কৰিব।
এই আধূনিক সা–সুবিধা থকা বিদ্যালয়ৰ জৰিয়তে ১,০০০ শিক্ষাৰ্থী উপকৃত হ’ব৷
*****
AKT/VJ/SKS/DB
