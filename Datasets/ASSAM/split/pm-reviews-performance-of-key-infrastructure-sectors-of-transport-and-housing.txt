প্ৰধানমন্ত্ৰী শ্ৰী নৰেন্দ্ৰ মোদীয়ে বৃহস্পতিবাৰে পথ, পিএমজিএছৱাই, গ্ৰামীণ গৃহ, নগৰ গৃহ, ৰে’লৱে, বিমানবন্দৰ আৰু জলবন্দৰৰ মূল আন্তঃগাঁথনিসমূহৰ অগ্ৰগতি সম্পৰ্কে খতিয়ান লয়৷ দুঘণ্টাজোৰা এই পুনৰীক্ষণ কাৰ্যত মন্ত্ৰালয়সমূহৰ আন্তঃগাঁথনি বিষয়ক শীৰ্ষৰ বিষয়াসমূহ, নিটি আয়োগ আৰু প্ৰধানমন্ত্ৰী কাৰ্যালয়ৰ বিষয়াসমূহো উপস্থিত আছিল৷ নিটি আয়োগৰ মুখ্য কাৰ্যবাহী অধ্যক্ষ শ্ৰী অমিতাভ কান্তৰ দ্বাৰা প্ৰস্তুত উপস্থাপনত পথ নিৰ্মাণৰ কাম ক্ষীপ্ৰ গতিত আগবঢ়া বুলি প্ৰদৰ্শন কৰা হয়৷ দৈনিক গড় নিৰ্মাণৰ দৈৰ্ঘ বিত্তীয় বৰ্ষ ১৩-১৪ৰ ১১.৬৭ কিলোমিটাৰৰ তুলনাত ১৭-১৮ বিত্তীয় বৰ্ষত ২৬.৯৩ কিলোমিটাৰ হোৱা বুলি তথ্য প্ৰদান কৰা হয়৷
পৰিবহণ ক্ষেত্ৰত হোৱা অগ্ৰগতি সন্দৰ্ভত প্ৰধানমন্ত্ৰীক অৱগত কৰা হয়৷ প্ৰদান কৰা ২৪ লাখ আৰএফআইডি টেগৰ ভিতৰত ২২ শতাংশ টোল ৰাজহ বৰ্তমানে ইলেক্ট্ৰ’নিক টোল সংগ্ৰহৰ পৰা আহি আছে৷ ‘সুখদ যাত্ৰা’ এপটোৰ জৰিয়তে পথসমূহৰ অৱস্থা, অভিযোগ উত্থাপন আদি সম্ভৱ হৈছে আৰু বৰ্তমানলৈ এই এপ এক লাখতকৈও অধিক ডাউনলোড কৰা হৈছে৷ প্ৰধানমন্ত্ৰীয়ে ইলেক্ট্ৰ’নিক টোল সংগ্ৰহৰ কাৰ্য ক্ষীপ্ৰ কৰিবলৈ নিৰ্দেশ দিয়ে৷
প্ৰধানমন্ত্ৰী গ্ৰাম চড়ক যোজনাৰ অধীনত বৰ্তমানে গ্ৰামীণ পথসমূহ সকলো যোগ্য স্থানসমূহলৈ ৮৮ শতাংশলৈ সংযোজিত হৈছে৷ পূৰ্বৰ চাৰিবছৰৰ ৩৫,০০০ কিলোমিটাৰৰ তুলনাত ২০১৪ চনৰ পৰা ২০১৮ চনলৈ প্ৰায় ৪৪,০০০খন গাঁও সংযোজিত কৰা হৈছে৷ ‘মেৰী চড়ক’ এপটো ১০টা আঞ্চলিক ভাষাত উপলব্ধ কৰোৱা হৈছে আৰু এতিয়ালৈ ৯.৭৬ লাখ ডাউনলোড কৰা হৈছে৷ পথসমূহৰ জিআইএছ মেপিঙৰ কাৰ্য চলি আছে আৰু এই পৰ্যন্ত ২০খন ৰাজ্যত জিঅ’স্পেচিয়েল ৰুৰেল ইনফ’ৰ্মেছন ছিষ্টেম (জিআৰআৰআইএছ)ৰ সুবিধা প্ৰদান কৰা হৈছে৷ গ্ৰামীণ পথ নিৰ্মাণ কাৰ্যত সেউজ প্ৰযুক্তি আৰু অপৰম্পৰাগত সামগ্ৰী যেনে বৰ্জ্য প্লাষ্টিক, ফ্লাই এশ্ব আদি ব্যৱহাৰ কৰা হৈছে৷
ৰে’লৱে ক্ষেত্ৰত সামৰ্থ বৃদ্ধি আৰু ৰ’লিং ষ্ট’কত উল্লেখযোগ্য সংযোজন কৰা হৈছে৷ ২০১৪ চনৰ পৰা ২০১৮ চনৰ ভিতৰত ‘‘নতুন লাইন, দ্বৈতকৰণ আৰু গ’জ পৰিৱৰ্তন’’ৰ কাম ৯৫২৮ কিলোমিটাৰলৈ সম্প্ৰসাৰণ কৰা হৈছে যি পূৰ্বৰ চাৰিবছৰৰ তুলনাত ৫৬ শতাংশ অধিক হৈছে৷
ঠিক সেইদৰে, বিমান খণ্ডতো ২০১৪ চনৰ পৰা ২০১৮ চনলৈ যাত্ৰীৰ সংখ্যা পূৰ্বৰ চাৰি বছৰৰ ১৮ শতাংশৰ তুলনাত ৬২ শতাংশ বৃদ্ধি হৈছে৷ উড়ান আঁচনিৰ অধীনত বৰ্তমানে টায়াৰ ২ আৰু টায়াৰ ৩ৰ চহৰসমূহত ২৭টা বিমানবন্দৰ কাৰ্যকৰী হৈ আছে৷
জলবন্দৰ ক্ষেত্ৰত ২০১৪ চনৰ পৰা ২০১৮ চনলৈ প্ৰধান বন্দৰসমূহ ১৭ শতাংশলৈ ট্ৰেফিক বৃদ্ধি হৈছে৷
গ্ৰামীণ গৃহ ক্ষেত্ৰত পূৰ্বচ চাৰি বছৰৰ ২৫ লাখ গৃহৰ তুলনাত ২০১৪-১৮ চনৰ ভিতৰত এক কোটিতকৈও অধিক গৃহ নিৰ্মাণ হোৱা বুলি প্ৰধানমন্ত্ৰীক অৱগত কৰোৱা হয়৷ ইয়াৰ জৰিয়তে গৃহ ক্ষেত্ৰ আৰু নিৰ্মাণ উদ্যোগসমূহত নিয়োজনৰ সংখ্যা বৃদ্ধি হৈছে৷ এক স্বতন্ত্ৰ অধ্যয়ন অনুসৰি, গড় নিৰ্মাণ সময় পূৰ্বৰ ২০১৫-১৬ বৰ্ষৰ ৩১৪ দিনৰ তুলনাত ২০১৭-১৮ বৰ্ষত ১১৪ দিনলৈ হ্ৰাস হৈছে৷ ইয়াৰোপৰি দুৰ্যোগ প্ৰতিৰোধী আৰু কম ব্যয়ৰ গৃহ শৈলীৰ প্ৰযুক্তিৰ ওপৰতো গুৰুত্ব প্ৰদান কৰা হৈছে৷
নগৰ গৃহ ক্ষেত্ৰত নতুন নিৰ্মাণ প্ৰযুক্তিৰ ওপৰত গুৰুত্ব প্ৰদান কৰা হৈছে৷ প্ৰধানমন্ত্ৰী আৱাস যোজনা (নগৰ) আঁচনিৰ প্ৰণয়নৰ সময়ৰ পৰা বৰ্তমানলৈ ৫৪ লাখ গৃহৰ অনুমোদন জনোৱা হৈছে৷
***
AKT/VJ/AK/MANN
