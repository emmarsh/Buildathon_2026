প্ৰধানমন্ত্ৰী শ্ৰী নৰেন্দ্ৰ মোদীয়ে আজি ফিক্কিৰ ৯০ তম বাৰ্ষিক সাধাৰণ সভাৰ আৰম্ভণি অনুষ্ঠানত ভাষণ দিয়ে।
তেওঁ ১৯২৭ চনত ফিক্কিৰ প্ৰতিষ্ঠাৰ কথা মনত পেলাই কয়, কেনেকৈ তেতিয়াৰ বৃটিছ চৰকাৰে গঠন কৰা ছাইমন কমিশ্যনৰ বিৰুদ্ধে ভাৰতীয় উদ্যোগসমূহ একত্ৰিত হৈছিল।
তেওঁ কয় যে ভাৰতীয় উদ্যোগসমূহে দেশৰ স্বাৰ্থত সমাজৰ বিভিন্ন ক্ষেত্ৰৰ লোকৰ সৈতেও একত্ৰিত হৈ কাম কৰিছিল।
প্ৰধানমন্ত্ৰীগৰাকীয়ে কয় যে একে পৰিস্থিতি আজিও আহি পৰিছে য’ত দেশৰ মানুহে দেশৰ প্ৰতি নিজৰ দায়িত্ব পালনৰ স্বাৰ্থত অতি আশাৰে আগবাঢ়ি আহিছে আৰু ভিতৰুৱা সমস্যা যেনে ক’লাধন আৰু দুৰ্নীতিৰ বিৰুদ্ধে যুঁজিবলৈ লৈছে।তেওঁ কয় যে ৰাজনৈতিক দল আৰু ঔদ্যোগিক সংস্থাসমূহে দেশৰ জনতাৰ আৱেগ অনুভূতিক বুজিবলৈ যত্ন কৰি সেই অনুপাতে কাম কৰিব লাগে।
প্ৰধানমন্ত্ৰীগৰাকীয়ে কয় যে স্বাধীনতাৰ পিছত আমি বহুত পালো, কিন্তু লগতে বহুত প্ৰত্যাহ্বানৰো সৃষ্টি হ’ল।দুখীয়াসকলে ব্যৱস্থাৰ সৈতে সদায় যুঁজি থাকিব লগা হৈছে।
ৰন্ধন গেছৰ সংযোগেই হওক বা বেংকৰ খাটা খোলাৰ ক্ষেত্ৰতেই হওক, বৃত্তি লাভৰ ক্ষেত্ৰতেই হওক বা পেন্সনৰ ক্ষেত্ৰতেই হওক কেন্দ্ৰীয় চৰকাৰে অসুবিধাসমূহ নোহোৱা কৰিবলৈ প্ৰচেষ্টা হাতত লৈছে আৰু স্বচ্ছ তথা সজাগ-সচেতন ব্যৱস্থা প্ৰতিষ্ঠাত মনোযোগ দিছে।তেওঁ কয় যে জন-ধন যোজনাই ভাৰতত জীয়াই থকা সহজ কৰি তুলিছে।তেওঁ লগতে উজ্জ্বলা যোজনা, স্বচ্ছ ভাৰত অভিযানৰ অধীনত শৌচালয় নিৰ্মাণ, প্ৰধানমন্ত্ৰী আৱাস যোজনা আদিৰ কথাও উল্লেখ কৰে।
তেওঁ কয় যে তেওঁ নিজেই দৰিদ্ৰতাৰ মাজেৰে পাৰ হৈ আহিছে আৰু দেশত দৰিদ্ৰৰ বাবে কাম কৰাৰ প্ৰয়োজনীয়তা সম্পৰ্কে তেওঁ ভালকৈয়ে অৱগত।তেঁও ন-উদ্যোগীক ঋণৰ সুবিধা দিয়া মূদ্ৰা যোজনাৰ কথাও উল্লেখ কৰে।
প্ৰধানমন্ত্ৰীগৰাকীয়ে কয় যে কেন্দ্ৰীয় চৰকাৰে বেংকিং ব্যৱস্থা শক্তিশালী কৰিবলৈ প্ৰচেষ্টা হাতত লৈছে।
তেওঁ কয় যে চৰকাৰে খাটা থকা লোকসকলৰ ধন সুৰক্ষিত ৰখাৰ বাবে সকলো ব্যৱস্থা হাতত লৈছে।
তেওঁ কয় যে ফিক্কিৰ দৰে অনুষ্ঠানে এনেধৰণৰ বিষয়ৰ ওপৰত সজাগতা বৃদ্ধিৰ পদক্ষেপ লোৱা উচিত।
তেওঁ কয় যে জি এছ টিক অধিক প্ৰভাৱশালী কৰি তোলাৰ ক্ষেত্ৰতো ফিক্কিয়ে দায়িত্ব লোৱা উচিত।
তেওঁ কয় যে ব্যৱস্থা যিমানেই আনুষ্ঠানিক হ’ব সিমানেই দৰিদ্ৰসকল লাভান্বিত হ’ব।
বেংকসমূহে ঋণ প্ৰদানৰ বাবে সুবিধা পাব।
তেওঁ কয় যে ফিক্কিয়ে ক্ষূদ্ৰ ব্যৱসায়ীসকলৰ মাজত সজাগতা বৃদ্ধিৰ পদক্ষেপ ল’ব বুলি তেওঁ আশাবাদী।
প্ৰধানমন্ত্ৰীগৰাকীয়ে কয় যে ইউৰিয়া, বস্ত্ৰশিল্প, অসামৰিক বিমান আৰু স্বাস্থ্য খণ্ডত নীতি সাল-সলনিৰ সিদ্ধান্ত লোৱা হৈছে যাৰ ফলত দেশৰ দৰিদ্ৰসকল লাভান্বিত হ’ব।
তেওঁ লগতে সুৰক্ষা, নিৰ্মাণ খণ্ড, খাদ্য প্ৰক্ৰিয়াকৰণ আদি ক্ষেত্ৰত অনা সংস্কাৰৰ কথাও উল্লেখ কৰে।
ব্যৱসায় কৰাৰ সুচলতাৰ ক্ষেত্ৰত ভাৰতে ১৪২ স্থানৰ পৰা ১০০ নং স্থানলৈ উন্নীত হোৱা কথাটোও তেওঁ উল্লেখ কৰে।
দেশৰ অৰ্থনৈতিক উন্নতিক সূচোৱা আন আন বিষয়সমূহৰ কথা উল্লেখ কৰি কয় যে চৰকাৰে নিয়োগৰ সুবিধা সৃষ্টিৰ ক্ষেত্ৰতো মনোযোগ দিছে।
প্ৰধানমন্ত্ৰীগৰাকীয়ে কয় যে খাদ্য প্ৰক্ৰিয়াকৰণ, ষ্টাৰ্ট আপ, আৰ্টিফিচিয়েল ইন্টেলিজেন্স, সৌৰ শক্তি, স্বাস্থ্যসেৱা আদি ক্ষেত্ৰৰ উন্নয়নত ফিক্কিয়ে গুৰুত্বপূৰ্ণ ভূমিকা ল’ব পাৰে আৰু লঘূ, ক্ষূদ্ৰ আৰু মধ্যমীয়া উদ্যোগৰ বিকাশৰ ক্ষেত্ৰত যথেষ্ট অৰিহণা যোগাব পাৰে।
*****
AKT/HS/PRK
