মধ্যম গতিৰ ‘বন্দে ভাৰত এক্সপ্ৰেছ’ ৰে’লৰ জৰিয়তে ভাৰতীয় ৰে’লৰ মেক-ইন-ইণ্ডিয়া প্ৰচেষ্টাই বাস্তৱ ৰূপ পালে৷ প্ৰধানমন্ত্ৰী শ্ৰী নৰেন্দ্ৰ মোদীয়ে কাইলৈ পুৱা নতুন দিল্লী-কানপুৰ, এলাহাবাদ-বাৰাণসী সংযোগী নতুন ৰে’লখন নতুন দিল্লী ষ্টেচনত পতাকা জোকাৰি শুভাৰম্ভ কৰিব৷ এই উপলক্ষে প্ৰধানমন্ত্ৰীয়ে ৰে’লখনৰ যাত্ৰীৰ সা-সুবিধা পৰিদৰ্শন কৰাৰ লগতে উপস্থিত লোকসকলক উদ্দেশ্যি ভাষণ আগবঢ়াব৷
বন্দে ভাৰত এক্সপ্ৰেছত প্ৰথম ভ্ৰমণ কৰিবলগীয়া বিষয়া আৰু সংবাদকৰ্মীসকলৰ নেতৃত্ব দিব কেন্দ্ৰীয় ৰে’ল আৰু কয়লা মন্ত্ৰী শ্ৰী পীয়ুষ গোৱেলে৷ ৰে’লখন কানপুৰ আৰু এলাহাবাদ ৰ’ব আৰু তাতে একাংশ বিশিষ্ট ব্যক্তি আৰু জনতাই আদৰণি জনাব৷
বন্দে ভাৰত এক্সপ্ৰেছখনৰ সৰ্বাধিক গতি প্ৰতি ঘণ্টাত ১৬০ কিলোমিটাৰ আৰু ইয়াত শতাব্দী ৰে’লৰ দৰে বিভিন্ন শ্ৰেণীৰ ব্যৱস্থা কৰা হৈছে, কিন্তু ৰে’লখনৰ সা-সুবিধা তাতকৈ উন্নত৷ ইয়াৰ লক্ষ্য হৈছে যাত্ৰীসকলক এক নতুন ভ্ৰমণ অভিজ্ঞতা প্ৰদান কৰা৷
সোমবাৰ আৰু বৃহস্পতিবাৰ বাদ দি সপ্তাহৰ বাকী দিনকেইটাত চলিবলগীয়া ৰে’লখনে নতুন দিল্লী আৰু বাৰাণসীৰ মাজৰ দুৰত্ব কেৱল ৮ ঘণ্টাতে অতিক্ৰম কৰিব৷
ইয়াৰ সকলো ডবাত স্বয়ংচালিত দৰ্জা, জিপিএছ আধাৰিত দৃশ্য-শ্ৰাব্য যাত্ৰী জাননী প্ৰণালী, মনোৰঞ্জনৰ বাবে ৱাই-ফাই সেৱাৰ লগতে আৰামদায়ক আসন সংলগ্ন কৰা হৈছে৷ ৰে’লখনৰ সকলো শৌচালয় বায়’-ভেকুৱাম প্ৰণালীৰ দ্বাৰা নিৰ্মাণ কৰা হৈছে৷ প্ৰতিটো ডবাত দুইপ্ৰকাৰৰ পোহৰৰ ব্যৱস্থা কৰা হৈছে, যিটো ডবাত সকলোৰে বাবে সামান্য পোহৰৰ সুবিধা থকাৰ লগতে প্ৰতিটো আসনত পৃথকে পোহৰৰ ব্যৱস্থা কৰা হৈছে৷ প্ৰতিটো ডবাত গৰম-গৰম খাদ্য আৰু শীতল পানী প্ৰদানৰ বাবে ৰন্ধনশালৰ সুবিধা সন্নিৱিষ্ট কৰা হৈছে৷ যাত্ৰীসকলৰ অতিৰিক্ত আৰামৰ বাবে ডবাসমূহত গৰম আৰু শব্দৰ পৰা হাত সাৰিবলৈ বিশেষ ব্যৱস্থা কৰা হৈছে৷
বন্দে ভাৰত এক্সপ্ৰেছত ১৬টা শীত-তাপ নিয়ন্ত্ৰিত ডবা আছে, য’ত ২টাকৈ এক্সজিকিউটিভ শ্ৰেণী আছে৷ ৰে’লখনত মুঠ ১১২৮গৰাকী যাত্ৰীয়ে এবাৰত ভ্ৰমণৰ ক্ষমতা আছে৷ ৰে’লখনৰ সকলো বৈদ্যুতিক সা-সঁজুলি ডবাৰ তলত সংলগ্ন কৰা হৈছে৷
কাৰ্বন ফুটপ্ৰিণ্ট ৰখোৱাৰ বাবে ৰে’লগাড়ীত ৰি-জেনেৰিটিভ ব্ৰেক প্ৰণালী স্থাপন কৰা হৈছে, যাৰদ্বাৰা ৩০শতাংশ বিদ্যুৎ ৰাহি হ’ব৷
গতি, সুৰক্ষা আৰু সুবিধা হৈছে এই ৰে’লৰ হলমাৰ্ক৷ ৰে’লখনৰ ডবাসমূহৰ ডিজাইনিং আৰু নিৰ্মাণ প্ৰায় ১৮মাহৰ ভিতৰত চেন্নাই সংহত ৰে’লৰ ডবা নিৰ্মাণ কাৰখানাত কৰা হৈছে৷
প্ৰধানমন্ত্ৰী শ্ৰী নৰেন্দ্ৰ মোদীৰ মেক-ইন-ইণ্ডিয়া পৰিকল্পনাৰ প্ৰতি লক্ষ্য ৰাখি গাড়ীখনৰ অধিকাংশৰ ডিজাইন তথা নিৰ্মাণ দেশতে কৰা হৈছে৷
অতি কম খৰচতে আন্তঃৰাষ্ট্ৰীয় মানসম্পন্ন যাত্ৰী সুবিধা তথা সুৰক্ষা প্ৰদান কৰা ক্ষেত্ৰত এই ৰে’লখনে বিশ্বৰ ৰে’ল ব্যৱসায়ত এক বৃহৎ পৰিৱৰ্তন আনিব পৰা ক্ষমতা আছে৷
******
AKT/PA/SH/DB
