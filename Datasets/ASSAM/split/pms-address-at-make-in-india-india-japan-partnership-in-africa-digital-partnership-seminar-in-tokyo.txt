আপোনালোকেজাপান আৰু ভাৰতৰ পৰা বৃহৎ সংখ্যাত উপস্থিত ব্যৱসায়ৰ শীৰ্ষ বিষয়াসমূহ, চিইঅ’সমূহ, কেডানৰেন, জেট্ৰ’, নিকি, চিআইআই আৰু নেছকমৰ জ্যেষ্ঠ বিষয়াসকল৷ জাপানলৈ আহি ইয়াৰ ব্যৱসায়িক সম্প্ৰদায়ৰ সৈতে আলোচনাত বহা কথাটোৱে মোক সদায়েই প্ৰসন্নতা দিয়ে৷ মোৰ আজিও মনত আছে, প্ৰায় ১০ বছৰ ধৰি মোৰ ইয়াৰ উদ্যমীসকলৰ সৈতে বিস্তাৰিত ভাৱে আলোচনা হৈ আহিছে৷ মই আপোনালোকৰ দৃষ্টিভংগী বুজি পাইছিলো, অনেক নতুন নতুন কথা আপোনালোকৰ পৰা শিকিছিলো৷ যোৱা দশকত ভাৰতৰ প্ৰতি আপোনালোকৰ আত্মীয়তা সময়ৰ সৈতে নিৰৱচ্ছিন্নভাৱে বৃদ্ধি হ’বলৈ ধৰিছে৷ ভাৰত চৰকাৰে দেশৰ ব্যৱসায়িক পৰিবেশ কিদৰে পৰিবৱৰ্তন কৰি পাৰি আৰু আপোনালোকে তাতে ইজ অব্ ডুয়িং বিজনেছ তথা ইজ অব্ লিভিঙৰ অভিজ্ঞতা কিদৰে অনুভৱ কৰিব পাৰে সেই সন্দৰ্ভত যথাসম্ভৱ ধৰণে প্ৰয়াস কৰে৷ বন্ধুসকল, কিছুবছৰ পূৰ্বে মই ভাৰতত ক্ষুদ্ৰ জাপান নিৰ্মাণ কৰাৰ কথা কৈছিলো৷ মোৰ বাবে এয়া অত্যন্ত সুখৰ কথা যে আজি তাতকৈও বৃহৎ পৰ্যায়ত ভাৰতত কাম কৰি আছে৷ বহু দশকজুৰি ভাৰতত প্ৰায় ১১৫০টা কোম্পানী আছিল, কিন্তু ২০১৪ চনৰ পৰা ২০১৭ চনলৈ জাপানৰ ২০০টাত কৈও অধিক নতুন কোম্পানীয়ে ভাৰতত কাম কৰা আৰম্ভ কৰিলে৷ এই সংখ্যা দিনে দিনে বাঢ়ি গৈ আছে৷ ইয়াৰ বাবে আপোনালোক অভিনন্দনৰ পাত্ৰ৷ আজি জাপানৰ কোম্পানী ভাৰতত গাড়ী নিৰ্মাণৰ পৰা আৰম্ভ কৰি যোগাযোগ; আন্তঃগাঁথনিৰ পৰা আৰম্ভ কৰি চাকৰিলৈ সকলোতে সহযোগিতাকে কাম হ’বলৈ ধৰিছে৷ ভাৰত তথা জাপানৰ মাজৰ এই সুখদ যাত্ৰা আৰু অধিক আনন্দদায়ক আৰু ফলদায়ী হওক তাৰবাবেও মোৰ তৰফৰ পৰা আপোনালোক সকলোকে অশেষ ধন্যবাদ৷ বন্ধুসকল, ভাৰত আৰু জাপানৰ মাজত সহযোগিতাৰ ভাৱনা বিশ্বাস তথা আমাৰ সহযোগিতাৰ ঐতিহ্যৰ ওপৰত আধাৰিত, আমাৰ আত্মীয়তাৰ ওপৰত আধাৰিত৷ দুয়োখন দেশৰ মাজত ঘনিষ্ঠ সম্বন্ধৰ ভেটিত এয়াই ভাৱনা তথা সংস্কাৰ বিদ্যমান আছে৷ এই কাৰণতেই ২০১৪ চনত প্ৰধানমন্ত্ৰী হিচাপে মোৰ প্ৰথম যাত্ৰাৰ সময়চোৱাত আমি দুয়োখন দেশে সিদ্ধান্ত লৈছিলো যে আমাৰ সম্পৰ্কক এক নতুন উচ্চতা প্ৰদান কৰিম, ইয়াৰ উত্তৰণ কৰি বিশেষ কৌশলগত তথা বিশ্বজনীন সহযোগিতাৰ পৰ্যায়লৈ লৈ যাম৷ তাৰে পিছৰে পৰা জাপানৰ মাননীয় প্ৰধানমন্ত্ৰী আবে আৰু মোৰ মাজত ক্ৰমাগতভাৱে যোগাযোগ চলি আছে৷ প্ৰধানমন্ত্ৰী শ্ৰীমান আবে আৰু মই লগ হৈ দুয়োখন দেশৰ মাজত ব্যৱসায়িক কাৰ্যলৈ অহা প্ৰতিবন্ধকতাসমূহ দূৰ কৰিছোঁ৷ বন্ধুসকল, জাপান চৰকাৰে বিগত কেইটামান বৰ্ষত আমাৰ বহুকেইটা গুৰুত্বপূৰ্ণ আন্তঃগাঁথনিমূলক প্ৰকল্পত সহায় কৰিছে৷ আমাৰ ৱেষ্টাৰ্ণ ডেডিকেডেট ফ্ৰেইট কৰিড’ৰ সম্পূৰ্ণ হোৱাৰ পথত৷ এবছৰৰ পিছত ই সম্পূৰ্ণৰূপে কাৰ্যকৰী হৈ উঠিব৷ ইয়াৰ সৈতে সংযোজিত আমাৰ দিল্লী-মুম্বাই ইণ্ডাষ্ট্ৰীয়েল কৰিড’ৰৰ যি প্ৰকল্প আছে সেয়াও জাপান চৰকাৰ আৰু জাপানৰ কোম্পানীসমূহৰ সহযোগিতাৰ ফলত সুন্দৰকৈ আগবাঢ়িছে৷ মাননীয় আবে মহোদয়ৰ যোৱাবাৰৰ ভাৰত ভ্ৰমণৰ সময়ত আমি হাইস্পীড ৰে’ল প্ৰকল্পৰ ওপৰত কাম কৰাটো নিশ্চিত কৰিছিলো৷ ভাৰতৰ প্ৰথম প্ৰকল্প মুম্বাই-আহমেদাবাদৰ মাজত আৰম্ভ হৈছে আৰু এই কাম দ্ৰুত গতিত সম্পন্ন হ’বলৈ ধৰিছে৷ বন্ধুসকল, ভাৰতত মোৰ চৰকাৰৰ কাৰ্যকাল প্ৰায় চাৰে চাৰি বছৰ সমাপ্ত হৈছে৷ এই সময়চোৱাত ব্যৱসায়ৰ সৈতে জড়িত যিমানবোৰ কাম মই নিজৰ অগ্ৰাধিকাৰ তালিকাত সকলোতকৈ ওপৰত ৰাখিছো, সেয়া হৈছে- ইজ অব্ ডুয়িং বিছনেছ৷ ইয়াৰ ফলাফল সমগ্ৰ বিশ্বই প্ৰত্যক্ষ কৰিছে৷ ২০১৪ চনত যেতিয়া মই চৰকাৰ গঠন কৰিছিলো তেতিয়া বিশ্ব বেংকৰ ইজ অব্ ডুয়িং বিছনেছত ভাৰতৰ স্থান আছিল ১৪২৷ এতিয়া আমি এশ নম্বৰত আছোঁ আৰু ইয়াৰ অধিক উত্থানৰ দৌৰত আছোঁ৷ ফেডাৰেল গভৰ্ণমেণ্টৰ স্তৰত, স্থানীয় শাসনৰ স্তৰত আমি এটাৰ পিছত এটা পদক্ষেপ গ্ৰহণ কৰি আছোঁ৷ অনাগত বৰ্ষত আমি আৰু অধিক ফলাফল লাভ কৰিবলৈ সক্ষম হ’ম৷ ইমান বৃহৎ উত্তৰণ, ত্বৰিৎ আৰু নিৰ্ণায়ক ৰূপত গ্ৰহণ কৰা সিদ্ধান্তসমূহৰ দ্বাৰা আৰু অযথা নিয়মসমূহৰ সংশোধনৰ দ্বাৰা এয়া সম্ভৱ হৈ উঠিছে৷ এইখিনিতে মই আপোনালোকক এটা গুৰুত্বপূৰ্ণ কথা ক’ব খুজিছোঁ৷ ভাৰত চৰকাৰে ইজ অব্ ডুয়িং বিছনেছক আৰু অধিক অগ্ৰগতি প্ৰদান কৰাৰ বাবে নিজৰ ৩৬খন ৰাজ্য আৰু কেন্দ্ৰীয় শাসিত অঞ্চলৰ মূল্যাংকন প্ৰদান কৰাৰ কামো আৰম্ভ কৰিছে৷ ইয়াৰ এক ডাঙৰ প্ৰভাৱ এয়াই যে এতিয়া ৰাজ্যসমূহতো বিনিয়োগক লৈ এক সুস্থ প্ৰতিযোগিতাৰ সৃষ্টি হৈছে আৰু ইয়াৰ দ্বাৰা সন্তোষজনক ফলাফল লাভ হৈছে৷ বন্ধুসকল, আমাৰ দেশক বিনিয়োগৰ প্ৰয়োজন৷ ইজ অব্ ডুয়িং বিছনেছৰ ক্ষেত্ৰত সেয়া আমি নিষ্ঠাৰে পদক্ষেপ গ্ৰহণ কৰিছোঁ৷ বিনিয়োগ হ’লেহে নিবনুৱাৰ বাবে নিয়োজনৰ অৱকাশৰ সৃষ্টি হ’ব, দেশৰ আন্তঃগাঁথনি উন্নত হ’ব, কৃষি, খনিজ, সামুদ্ৰিক সম্পত্তি তথা অন্য সকলো প্ৰাকৃতিক সম্পত্তিত মূল্য সংযোজিত হ’ব৷ আমাৰ নাগৰিকসকলক ইজ অব্ লিভিং প্ৰদান কৰা প্ৰচেষ্টাৰ ফলতেই ইজ অব্ ডুয়িং বিজনেছৰ প্ৰসাৰ হৈছে৷ সেইবাবে এক মহা অভিযান আৰম্ভ কৰি আমি এই ইজ অব্ ডুয়িং বিছনেছৰ ক্ষেত্ৰত কাম আৰম্ভ কৰিছোঁ৷ এই মহাপ্ৰয়াসৰ লগতে অন্য কিছু উৎকৰ্ষও আমাৰ সাধন হৈছেঃ World Intellectual Property Orgnisation (WIPO) ৰ Global Innovation Index ৰ মূল্যাংকনত ২১টা স্থান আগুৱাইছোঁ৷ World Economic Forum ৰ Global Competitiveness Index ত আমি ২ বছৰত ৩১টা স্থান ওপৰলৈ উঠিছোঁ৷ UNCTAD ৰ দ্বাৰা প্ৰকাশ কৰা তালিকাত ১০টা এফডিআই লক্ষ্যস্থানত ভাৰতৰ নাম অন্তৰ্ভুক্ত হৈছে৷ বিগত কিছু বছৰত এফডিআইৰ ক্ষেত্ৰত আমি যথেষ্ট উৎকৰ্ষ সাধন কৰিছোঁ৷ আজি আমি এফডিআইৰ দৃষ্টিত সকলোতকৈ মুক্ত অৰ্থব্যৱস্থা হিচাপে বিবেচিত হৈছোঁ৷ ৯০ শতাংশতকৈও অধিক অনুমতি এতিয়া স্বয়ংক্ৰিয় পথত প্ৰদান কৰা হয়৷ ইয়াৰ পৰিণামস্বৰূপে আমাৰ এফডিআই বিগত ৩ বছৰত ৩৬ বিলিয়ন আমেৰিকান ডলাৰৰ পৰা বৃদ্ধি হৈ ৬০ বিলিয়ন আমেৰিকান ডলাৰ হৈছে৷ আজি আমি বিশ্বৰ সবাতোকৈ দ্ৰুত গতিত বিকশিত হোৱা এক বৃহৎ অৰ্থব্যৱস্থা৷ এতিয়া আমি ২.৫৯ ত্ৰিলিয়ন আমেৰিকান ডলাৰৰ অৰ্থব্যৱস্থা হোৱাৰ লগতে ষষ্ঠ নম্বৰৰ অৰ্থব্যৱস্থা আৰু অতি শীঘ্ৰেই পাঁচ নম্বৰৰ অৰ্থব্যৱস্থা হোৱাৰ দিশত অগ্ৰসৰ হ’ম৷ ঘৰুৱা পৰ্যায়ত আমি যি প্ৰতিশ্ৰুতিৰ সৈতে উৎকৰ্ষ সাধন কৰিছোঁ, তাৰে পৰিপ্ৰেক্ষিতত ভাৰতীয় অৰ্থব্যৱস্থাঃ অনানুষ্ঠনিকৰ পৰা আনুষ্ঠানিক অৰ্থনীতিলৈ ৰূপান্তৰিত হৈছে৷ লেনদেন এতিয়া কাগজে-পত্ৰেই নহয় আনকি অনলাইনো হ’বলৈ ধৰিছে যাৰ দ্বাৰা স্থায়ীত্ব তথা পাৰদৰ্শিতা বৃদ্ধি হ’ব৷ দেশত জিএছটি প্ৰণয়ন হোৱাৰ ফলত পৰিবহণ আৰু অধিক সুগম হৈ উঠিছে আৰু লজিষ্টিক ক্ষেত্ৰৰো সৱলীকৰণ হৈছে৷ সময়ৰ লগে লগে আমি ঔদ্যোগিক কৰো হ্ৰাস কৰিছোঁ৷ ইয়াত এমএছএমই অৰ্থাৎ ক্ষুদ্ৰ উদ্যোগ যাতে লাভান্বিত হয় তাৰ প্ৰতি লক্ষ্য ৰখা হৈছে৷ নীতিসমূহত স্থায়ীত্ব আৰু স্বচ্ছতাৰ বাবে ব্যৱসায়ী সন্থাই যি দীৰ্ঘদিন ধৰি দাবী কৰি আছিল এতিয়া সেয়া ভাৰত চৰকাৰৰ পৰিচয় হৈ উঠিছে৷ বন্ধুসকল, প্ৰধানমন্ত্ৰী হিচাপে প্ৰথমটো যাত্ৰাতেই মই জাপান প্লাছ নামৰ এক সংস্থা স্থাপনৰ কথা উল্লেখ কৰিছিলো৷ মই এই কথা ঘোষণা কৰিবলৈ পাই অত্যন্ত সুখী যে জেট্ৰ’ই তথা আপোনালোক সকলোৱে ইয়াক কাৰ্যকৰী কৰি তুলিছে৷ এই উপলক্ষে মই আৰু এটা তথ্য বিনিময় কৰিবলৈ বিচাৰিছোঁ৷ জাপান প্লাছ আমাৰ ইনভেষ্ট ইণ্ডিয়াৰ সৈতে সহযোগিতাৰে কাম কৰিব৷ এই ইনভেষ্ট ইণ্ডিয়াক কিছুদিন পূৰ্বেই আপোনালোকৰ উত্তম কাৰ্যৰ ফলস্বৰূপে ৰাষ্ট্ৰসংঘই বিশ্বজনীন সন্মানেৰে পুৰষ্কৃত কৰিছে৷ বন্ধুসকল, ভাৰত দ্ৰুত গতিত উত্থান হোৱা অৰ্থনীতি, দ্ৰুত গতিত উত্থাৎ হোৱা মধ্যবিত্ত, দ্ৰুত গতিত উত্থান হোৱা নগৰৰ জনসংখ্যা আৰু আমাৰ যুৱ ডেম’গ্ৰাফীয়ে জাপানৰ কোম্পানীত কাম কৰাৰ বাবে এক বৃহৎ অৱকাশৰ সৃষ্টি কৰিছে৷ মই কেইটামান উদাহৰণ দিব বিচাৰিছোঁ- ভাৰতত আমি বিগত চাৰি বছৰ ধৰি মেক ইন ইণ্ডিয়াৰ দৰে বিশিষ্ট কাৰ্যসূচীৰ অধীনত ভাৰত নিৰ্মাণ তথা গৱেষণাৰ ক্ষেত্ৰত বিশ্বমানৰ কেন্দ্ৰ হোৱাৰ পথত আগবাঢ়িছে৷ ভাৰতত বিশেষকৈ জাপানৰ এমএছএমই কোম্পানীত কাম কৰাৰ অধিক সুযোগ আছে৷ মই ইয়াত এয়াই ক’ব বিচাৰিছোঁ যে ভাৰতলৈ অহা সকলো বৃহৎ কোম্পানীক স্বাগতমতো জনোৱা হৈছেই লগতে এমএছএমইৰ জৰিয়তে জাপানৰ ব্যৱসায়িক নেতাই নিজৰ ব্যৱসায়কো অধিক ঊৰ্ধলৈ লৈ যাব পাৰে৷ এমএছএমই অহাৰ দ্বাৰা কম সময়তে ইয়াৰ পৰিণাম পৰিলক্ষিত হ’ব৷ ভাৰতত ব্যৱসায় কৰাৰ আন এক সুবিধা হ’ল নিৰ্মাণৰ কম ব্যয়৷ ইয়াৰ অন্তৰালত ভাৰতত প্ৰতিযোগিতামূলক শ্ৰমিক ব্যয়ে এক উল্লেখযোগ্য অৱদান আগবঢ়াইছে৷ ঠিক সেইদৰে আমাৰ তথ্য প্ৰযুক্তি উদ্যোগ এক ডাঙৰ শক্তি৷ মই পূৰ্বতেও ইয়ালৈ আহি কৈছিলো যে আমাৰ ছফ্টৱেৰ আৰু আপোনালোকৰ হাৰ্ডৱেৰ সংবদ্ধ হ’লে মই জানো যে ই সমগ্ৰ বিশ্বতেই আলোড়নৰ সৃষ্টি কৰিব৷ এয়াই নহয়, ভাৰতে প্ৰযুক্তিৰ ক্ষেত্ৰত হ’বলগীয়া নতুন আৱিষ্কাৰসমূহ যেনে কৃত্ৰিম বুদ্ধিমতা, ইণ্টাৰনেট অব্ থিংছ, ত্ৰিমাত্ৰিক প্ৰিণ্টিং, ৰব’টিকছ আদিৰ জৰিয়তে ইণ্ডাষ্ট্ৰী ৪.০ৰ দিশে তীব্ৰ গতিত আগবাঢ়িছে৷ এই দৰেই ইলেক্ট্ৰিক ম’বিলিটী এনে এক ক্ষেত্ৰ য’ত ভাৰত আৰু জাপানৰ মাজৰ সহযোগিতা দুয়োখন দেশৰ বাবে বৃহৎ লাভজনক হিচাপে বিবেচিত হ’ব পাৰে৷ বন্ধুসকল, ইয়াৰোপৰি আমি ভাৰতত আন্তঃগাঁথনিৰ ওপৰতো অভুতপূৰ্ব কাম কৰি আছো৷ এতিয়া আমি পৰৱৰ্তী প্ৰজন্মৰ আন্তঃগাঁথনিৰ ওপৰত গুৰুত্ব প্ৰদান কৰিছো৷ আমাৰ লক্ষ্য হ’ল এনেকুৱা এক প্ৰতিযোগিতামূলক অৰ্থনীতিৰ নিৰ্মাণ কৰা যাৰ আধাৰ দক্ষতা, দ্ৰুতি আৰু মানসম্পন্ন হওক৷ এই চিন্তাধাৰাক বাস্তৱায়িত কৰাৰ বাবে আমি বিনিয়োগৰ পৰিবেশক সংশোধন কৰাৰ প্ৰচেষ্টা কৰি আছো৷ আজি এই মঞ্চৰ দ্বাৰা আপোনালোক সকলোকে ভাৰতত প্ৰস্তুত বিশাল ব্যৱসায়িক অৱকাশলৈ নিমন্ত্ৰণ জনাইছো৷ এই অপাৰ অৱকাশৰ বাবে আৰু কেইটামান উদাহৰণ আপোনালোকক মই দিব বিচাৰিছোঁ- আমাৰ সাগৰমালা কাৰ্যসূচী যাৰ জৰিয়তে আমি সামুদ্ৰিক উপকূলীয় দেশৰ প্ৰাদেশিক ক্ষেত্ৰসমূহক সংযোজিত কৰিব বিচাৰিছোঁ, এয়া আপোনালোকৰ বাবে সুন্দৰ সুযোগ৷ স্মাৰ্ট চিটী কাৰ্যসূচীৰ অধীনত বহু নতুন অৱকাশৰ সৃষ্টি হৈছে৷ আমি আমাৰ ৫০খন চহৰত মেট্ৰ’ ৰে’লৰ আৰম্ভণি কৰিব বিচাৰিছোঁ৷ সেইদৰে আমাৰ ৰে’ল তথা পথৰ বিস্তাৰ আৰু আধুনিকীকৰণৰ কাৰ্যসূচীও ব্যাপক ৰূপত গঢ়ি তোলা হৈছে৷ এতিয়া আমি আৰু অধিক হাইস্পীড কৰিড’ৰ নিৰ্মাণ কৰিব লাগিব৷ বিদ্যমান বন্দৰ আৰু বিমানবন্দৰসমূহৰ আধুনিকীকৰণৰ লগতে নতুন বন্দৰ তথা বিমানবন্দৰৰ স্থাপন কৰাও আমাৰ এজেণ্ডাত অন্তৰ্ভুক্ত হৈছে৷ অন্তৰ্দেশীয় জল পৰিবহণ আৰু সেউজ শক্তি আমাৰ নতুন দায়িত্ব আৰু ইয়াৰ দ্বাৰাও আপোনালোকৰ বাবে নতুন অৱকাশৰ সৃষ্টি হৈছে৷ আমাৰ ষ্টীলৰ ব্যৱহাৰ নিচেই কম৷ লগতে আয়ৰণো প্ৰচুৰ মাত্ৰাত উপলব্ধ৷ মই বিচাৰিছোঁ যে হাই গ্ৰেডৰ ষ্টীলৰ উৎপাদনো ভাৰততেই হওক৷ বন্ধুসকল, ভাৰত আৰু জাপান দুয়োখন দেশেই গণতান্ত্ৰিক মূল্য আৰু স্বতন্ত্ৰতাৰ প্ৰবল সমৰ্থক৷ লগতে বিকাশৰ বাবে সহযোগিতাৰ ক্ষেত্ৰত আমাৰ দৃষ্টিকোণ আৰু নীতিসমূহত যথেষ্ট সাদৃশ্য দেখা যায়৷ আন্তঃগাঁথনি আৰু সামৰ্থ নিৰ্মাণৰ উপৰিও স্বাস্থ্য তথা কৃষিৰ দৰে ক্ষেত্ৰসমূহত জাপান আৰু ভাৰতৰ সৈতে তৃতীয় দেশসমূহৰ মাজত সহযোগিতাৰ প্ৰবল সম্ভাৱনা আছে৷ সেইবাবে ইণ্ডো-পেচিফিকেই হওক অথবা দক্ষিণ এছিয়া অথবা আফ্ৰিকাই হওক, ভাৰত আৰু জাপানে আমাৰ সহযোগী দেশসমূহৰ প্ৰাথমিকতাৰ আধাৰৰ ভিত্তিত তৃতীয় দেশসমূহৰ বিকাশৰ বাবে নিজৰ সহযোগিতাক সৱলীকৰণ কৰিম৷ আন্তৰ্জাতিক সৌৰ সহযোগিতাত জাপানৰ অন্তৰ্ভুক্তিৰ দ্বাৰা সৌৰ শক্তি আৰু জলবায়ু পৰিৱৰ্তনৰ দৰে বিষয়সমূহৰ ওপৰত আমাৰ দুয়োখন দেশৰ মাজত তৃতীয় দেশসমূহৰ বাবে সহযোগিতাৰ নতুন দুৱাৰ মুকলি হৈছে৷ আজি ভাৰত জাপান বিজনেছ লীডাৰ্ছ ফ’ৰামৰ অধিৱেশনৰ অনেক সদস্যই আফ্ৰিকাত ভাৰত আৰু জাপানৰ ব্যৱসায়সমূহৰ মাজত এই ক্ষেত্ৰসমূহত সহযোগিতা বৃদ্ধিৰ বাবে অনেক সুন্দৰ চিন্তাধাৰা প্ৰস্তুত কৰাত মই সন্তোষ পাইছো৷ বন্ধুসকল, মই সদায়েই ‘শক্তিশালী ভাৰত-শক্তিশালী জাপান’ৰ কথা কৈ আহিছো৷ এই উপলক্ষে আজি মই জাপানৰ উদ্যমীসকলক ভাৰতৰ ওপপত সম্পূৰ্ণ আস্থা প্ৰকাশ কৰাৰ বাবে ধন্যবাদ জ্ঞাপন কৰিছো৷ মই আপোনালোক সকলোকে ভাৰতত বিনিয়োগৰ গতি বৃদ্ধি কৰাৰ বাবেও আমন্ত্ৰিত কৰিবলৈ বিচাৰিম৷ মই আপোনালোক সকলোকে বিশ্বাস প্ৰদান কৰিছোঁ যে জাপান আৰু ভাৰতৰ মাজত ব্যৱসায়িক সম্বন্ধক শক্তিশালী কৰাৰ বাবে আপোনালোকক যথাসম্ভৱ ধৰণে সাহায্য প্ৰদান কৰা হ’ব৷ পুনৰবাৰ এই আয়োজনৰ সৈতে জড়িত হোৱাৰ বাবে আপোনালোক সকলোকে মই হৃদয়েৰে অশেষ ধন্যবাদ জ্ঞাপন কৰিছো৷
***
AKT/SH/AK/MANN
