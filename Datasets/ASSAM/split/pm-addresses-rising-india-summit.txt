প্ৰধানমন্ত্ৰী শ্ৰী নৰেন্দ্ৰ মোদীয়ে আজি নতুন দিল্লীত অনুষ্ঠিত নেটৱৰ্ক-১৮ৰ ৰাইজিং ইণ্ডিয়া সন্মিলনত ভাষণ প্ৰদান কৰে৷
ৰাষ্ট্ৰীয় সৈনিক স্মাৰক দেশলৈ উচৰ্গা কৰাৰ কেইটামান মুহূৰ্তৰ পিছতে ‘ৰাইজিং ইণ্ডিয়া’ত ভাষণ প্ৰদান কৰিবলৈ পাই তেওঁ সুখী হোৱা বুলি প্ৰকাশ কৰে৷ সন্মিলনৰ বিষয় বস্তু- ৰাজনীতিৰ ঊৰ্ধতঃ ৰাষ্ট্ৰৰ স্বাৰ্থৰ সংজ্ঞাক এক গুৰুত্বপূৰ্ণ বিষয় বুলি তেওঁ অভিহিত কৰে৷
প্ৰধানমন্ত্ৰীয়ে কয় যে তেওঁ অতীত আৰু ভৱিষ্যতৰ মাজত এডাল ৰেখা অংকন কৰি ৰাষ্ট্ৰীয় স্বাৰ্থক ঊৰ্ধত ৰাখিলে কেনে ফলাফল লাভ কৰিব পাৰি সেই সন্দৰ্ভত আগবাঢ়িব৷
তেওঁ বৰ্ণনা কৰে কিদৰে ২০১৪ চনৰ পূৰ্বে মুদ্ৰাস্ফীতি আৰু কৰৰ হাৰ অত্যাধিক হৈছিল আৰু জিডিপিৰ পৰিমাণ নিম্নগামী হৈছিল৷ তেওঁ কয় যে এতিয়া জিডিপি ৭ৰ পৰা ৮ শতাংশলৈ ঘূৰি আহিছে আৰু মুদ্ৰাস্ফীতি তথা বিত্তীয় ঘাটিৰ পৰিমাণ হ্ৰাস হৈছে৷ তেওঁ কয় যে কৰত ৰেহাই প্ৰদান কৰাৰ পৰা জনসাধাৰণেও সকাহ পাইছে৷
বিশ্বত ভাৰতৰ স্থিতিৰ বিষয়ে আলোকপাত কৰি প্ৰধানমন্ত্ৰীয়ে একবিংশ শতিকাটো ভাৰতৰ শতিকা বুলি মন্তব্য কৰে৷ ২০১৩ চনলৈ ভাৰত ‘ভংগুৰ পাঁচ’ত অন্তৰ্ভুক্ত আছিল৷ কিন্তু এতিয়া ভাৰত দ্ৰুত অৰ্থনীতিৰ দেশলৈ ৰূপান্তৰিত হৈছে৷ ইজ অব্ ডুয়িং বিজনেছত ভাৰতে ২০১১ চনৰ ১৩২নং স্থানৰ পৰা ২০১৪ চনত ১৪২ নম্বৰলৈ পিছুৱাই গৈছিল৷ কিন্তু আজি আমি ৭৭ নং স্থানত আছো বুলি তেওঁ কয়৷
প্ৰধানমন্ত্ৰীয়ে কয় যে ‘ডুয়িং বিজনেচ’ত অগ্ৰাহ্যৰ সন্মুখীন হোৱাৰ মুখ্য কাৰণ আছিল দুৰ্নীতি৷ এই সন্দৰ্ভত তেওঁ বিভিন্ন কেলেংকাৰী যেনে কয়লা, চিডব্লিউজি, স্পেকট্ৰাম আদিৰ বিষয়ে উল্লেখ কৰে৷
তেওঁ কয় যে কেন্দ্ৰীয় চৰকাৰৰ উদ্যোগত মুকলি হোৱা জন ধন যোজনাৰ জৰিয়তে ৩৪ কোটি বেংক একাউণ্ট মুকলি কৰা হৈছে৷ তেওঁ কয় যে এই বেংক একাউণ্টসমূহ আধাৰ নম্বৰ তথা ম’বাইল ফোনৰ সৈতেও সংযোজিত কৰা হৈছে৷ ৪২৫টা কল্যাণমূলক আঁচনিৰ ধন প্ৰত্যক্ষভাৱে হিতাধিকাৰীৰ একাউণ্টত জমা হৈছে৷ তেওঁ কয় যে ছয় লাখ কোটি টকা প্ৰত্যক্ষভাৱে হিতাধিকাৰীৰ একাউণ্টলৈ প্ৰদান কৰা হৈছে৷ তেওঁ কয় যে ৮ কোটি ভুৱা হিতাধিকাৰী এই প্ৰক্ৰিয়াৰ পৰা নিৰ্মূল কৰাৰ জৰিয়তে ১.১ লাখ কোটি টকা ৰাহি কৰিব পৰা হৈছে৷
প্ৰধানমন্ত্ৰীয়ে কয় যে আয়ুষ্মান ভাৰতত দুৰ্নীতিৰ কোনো অৱকাশে নাই কিয়নো ইয়াৰ ধন প্ৰত্যক্ষভাৱে চিকিৎসালয়ৰ একাউণ্টলৈ যায়৷ আধাৰ কাৰ্ড থকা হিতাধিকাৰীসকলক ২০১৫ চনৰ আৰ্থ সামাজিক সৰ্বেক্ষণৰ দ্বাৰা বাচনি কৰা হৈছে৷ ঠিক সেইদৰে পিএম-কিষাণ সন্মান নিধিতো কোনো ধৰণৰ দুৰ্নীতিৰ অৱকাশ নাথাকিব বুলি তেওঁ জনায়৷
ভাষণ প্ৰসংগত প্ৰধানমন্ত্ৰীয়ে উত্তৰ প্ৰদেশৰ বানসাগৰ বান্ধ আৰু ঝাৰখণ্ডৰ মংগল বান্ধৰ কথা উল্লেখ কৰি কয় যে দশকজুৰি এই কাম পেলাই থোৱাৰ বাবে এতিয়া বহু টকা ভৰিবলগীয়া হৈছে৷ তেওঁ কয় যে সৎ কৰদাতাসকলে এই বিলম্বৰ কৰ ভৰিবলগীয়া হৈছিল৷ প্ৰধানমন্ত্ৰীয়ে কয় যে তেওঁ স্বয়ং ১২ লাখ কোটি টকাৰ প্ৰকল্পৰ কাম ‘প্ৰগতি’ৰ অধীনত নিৰীক্ষণ কৰি আছে৷ এই সংক্ৰান্তত তেওঁ উত্তৰ-পূৰ্বাঞ্চলত গ্ৰহণ কৰা বিভিন্ন পদক্ষেপসমূহৰ বিষয়েও উল্লেখ কৰে৷ পূব ভাৰতৰ বিকাশেই হ’ল চৰকাৰৰ প্ৰধান লক্ষ্য বুলি তেওঁ জানিবলৈ দিয়ে৷
কৰ্ম সংস্থাপনৰ ক্ষেত্ৰত প্ৰধানমন্ত্ৰীয়ে কয় যে ভাৰত এতিয়া দ্ৰুত অৰ্থনীতিৰ দেশ৷ এফডিআইৰ পৰিমাণ উচ্চ হৈছে; দৰিদ্ৰতা নোহোৱা হৈছে; আন্তঃগাঁথনি বৃদ্ধি হৈছে আৰু পৰ্যটন বিকশিত হৈছে৷ তেওঁ কয় যে কৰ্ম সংস্থাপন বৃদ্ধি নোহোৱা হ’লে এই বিকাশসমূহ সম্ভৱ নহ’লহেঁতেন৷
তাৰোপৰি তেওঁ পেছাদাৰী লোক আৰু বাণিজ্যিক বাহন বৃদ্ধিৰ বিষয়েও উল্লেখ কৰে৷ তেওঁ কয় যে প্ৰধানমন্ত্ৰী মুদ্ৰা যোজনাৰ জৰিয়তে ১৫ কোটি উদ্যমীয়ে ৭ লাখ কোটি টকাৰ ঋণ লাভ কৰিছে৷ ইয়াৰ দ্বাৰাও চাকৰিৰ সৃষ্টি হৈছে৷ প্ৰধানমন্ত্ৰীয়ে ইপিএফঅ’ ব্যৱহাৰকাৰীৰ সংখ্যা বৃদ্ধি হৈছে বুলিও জানিবলৈ দিয়ে৷
প্ৰধানমন্ত্ৰীয়ে কয় যে সংবাদ মাধ্যমে নতুন ভাৰত গঢ়াত তথা গঠনমূলক পৰিবেশ সৃষ্টিত গুৰুত্বপূৰ্ণ ভূমিকা গ্ৰহণ কৰিছে৷
*****
AKT/VJ/MANN
