প্ৰধানমন্ত্ৰী শ্ৰী নৰেন্দ্ৰ মোদীয়ে আজি ইকোন’মিক টাইম গোলকীয় বাণিজ্য সন্মিলন সম্বোধন কৰে৷
তেওঁ কয় যে ২০১৩-১৪ত দেশত বিৰাজ কৰা উচ্চ মুদ্ৰাস্ফীতি, উচ্চ বিত্তীয় ঘাটি আৰু নীতিৰ স্থবিৰতা আদিৰ দৰে সমস্যাৰ পৰিৱৰ্তন এতিয়া সকলোৱে নিশ্চয় প্ৰত্যক্ষ কৰিছে৷
ভয়-শংকাৰ পৰিৱৰ্তে এতিয়া আশা আৰু প্ৰতিবন্ধকতাৰ পৰিৱৰ্তে এতিয়া আশাবাদ বিৰাজ কৰিছে বুলি প্ৰধানমন্ত্ৰীয়ে কয়৷ তেওঁ উল্লেখ কৰে যে ২০১৪ৰ পৰা ভাৰতে প্ৰায় সকলো আন্তঃৰাষ্ট্ৰীয় ৰেংকিং আৰু সূচাংকত উল্লেখনীয় উত্থান ঘটাবলৈ সক্ষম হৈছে৷
এই প্ৰসংগত তেওঁ ইজ অফ ডুয়িং বিজনেছ অৰ্থাৎ বাণিজ্যৰ সৰলীকৰণ ৰেংকিঙৰ উদাহৰণ দাঙি ধৰে৷ তেওঁ কয় যে গোলকীয় উদ্ভাৱন সূচাংকত ভাৰতে ২০১৪ৰ ৭৬সংখ্যক স্থানৰ পৰা ২০১৮ত ৫৭সংখ্যক স্থানলৈ আগুৱাইছে৷
প্ৰধানমন্ত্ৰীয়ে বৰ্তমানৰ আৰু ২০১৪ৰ পূৰ্বৰ পৰিৱেশৰ এক তুলনামূলক বিশ্লেষণ দাঙি ধৰে৷ তেওঁ কয় যে এতিয়া উন্নয়নক লৈ আৰু স্বচ্ছতা, বৈদ্যুতিকৰণ, বিনিয়োগ আদিৰ দৰে আকাংক্ষিত লক্ষ্যত উপনীত হোৱাক লৈ প্ৰতিযোগিতা চলিছে৷ প্ৰধানমন্ত্ৰীয়ে কয় যে ভাৰতবৰ্ষই স্বচ্ছতা আৰু দুৰ্নীতি নাশৰ ক্ষেত্ৰত উল্লেখনীয় অগ্ৰগতি লাভ কৰিছে৷
তেওঁ কয় যে পূৰ্বে এক ধাৰণা আছিল যে চৰকাৰে একেসময়তে বিকাশৰ হকে আৰু দৰিদ্ৰৰ হকে কাম কৰিব নোৱাৰে, কিন্তু ভাৰতৰ জনসাধাৰণে এয়া সম্ভৱ কৰি দেখুৱালে৷
২০১৪ৰ পৰা ২০১৯লৈ দেশে গড় বিকাশৰ হাৰ ৭.৪ শতাংশ আৰু গড় মুদ্ৰাস্ফীতি ৪.৫%ৰ ভিতৰত ধৰি ৰাখিবলৈ সক্ষম হৈছে৷ ভাৰতীয় অৰ্থনীতিৰ উদাৰীকৰণৰ পাছত এয়া হ’ল সৰ্বাধিক গড় বিকাশৰ হাৰ আৰু সৰ্বনিম্ন মুদ্ৰাস্ফীতিৰ হাৰ বুলি প্ৰধানমন্ত্ৰীয়ে উল্লেখ কৰে৷
তেওঁ পুনৰ কয় যে বিগত চাৰি বছৰত ভাৰতে লাভ কৰা প্ৰত্যক্ষ বৈদেশিক বিনিয়োগৰ পৰিমাণ ২০১৪ৰ পূৰ্বৰ ৭ বছৰৰ প্ৰায় সমান৷ ইয়াৰ বাবে ভাৰতবৰ্ষক প্ৰয়োজন হয় উচিত সংস্কাৰৰ৷
প্ৰধানমন্ত্ৰীয়ে কয় যে ভাৰত হ’ল ১৩০ কোটি আশা-আকাংক্ষাৰ দেশ আৰু ইয়াত উন্নয়ন তথা প্ৰগতিৰ কোনো একক দৃষ্টি নাই৷ ‘আমাৰ নতুন ভাৰতৰ সপোনে সমাজৰ সকলো শ্ৰেণীৰ লোকৰ উন্নয়ন আৰু প্ৰগতিক সাঙুৰি ল’ব বিচাৰে৷ এই সপোনে ভৱিষ্যতৰ প্ৰত্যাহ্বানসমূহৰ মোকাবিলা কৰিব বিচাৰে আৰু অতীতৰ সমস্যাসমূহৰ সমাধান বিচাৰে৷’—মোদীয়ে কয়৷ এই সন্দৰ্ভত প্ৰধানমন্ত্ৰীয়ে নিম্নোক্ত উদাহৰণসমূহ দাঙি ধৰে—
• ভাৰতে যেতিয়া দ্ৰুততম ৰেলগাড়ী নিৰ্মাণ কৰিছে, একেসময়তে সকলো মানৱবিহীন ৰেলৱে ক্ৰচিং দূৰ কৰিছে৷
• ভাৰতে যিদৰে দ্ৰুতগতিৰে আআইটি আৰু এইমছ নিৰ্মাণ কৰিছে, একেদৰে সমগ্ৰ দেশজুৰি সকলো স্কুলত শৌচালয় নিৰ্মাণ কৰিছে৷
• ভাৰতে যিদৰে সমদ্ৰ দেশত ১০০ স্মাৰ্ট চিটী নিৰ্মাণ কৰিছে, একেদৰে ১০০ আকাংক্ষিত জিলাৰ দ্ৰুত প্ৰগতি সাধন কৰিছে৷
• ভাৰতে যিদৰে বিদ্যুতৰ ৰপ্তানিকাৰী হৈছে, একেদৰে ই স্বাধীনতাৰ পৰা আন্ধাৰত থকা কোটি কোটি পৰিয়ালৰ ঘৰ আলোকিত কৰিছে৷
সামাজিক খণ্ডৰ প্ৰতি প্ৰদৰ্শন কৰা দায়িত্ববদ্ধতাৰ কথা উল্লেখ কৰি প্ৰধানমন্ত্ৰীয়ে কয় যে চৰকাৰে ১২ কোটি ক্ষুদ্ৰ আৰু মজলীয়া কৃষকক প্ৰতিবছৰে ৬ হাজাৰকৈ টকা প্ৰদান কৰিব৷ এই আঁচনিয়ে অনাগত ১০ বছৰত আমাৰ কৃষকক প্ৰায় ৭.৫ লাখ কোটি টকাৰ সাহায্য আগবঢ়াব৷
ডিজিটেল ইণ্ডিয়া, ষ্টাৰ্ট-আপ ইণ্ডিয়া, মেক ইন ইণ্ডিয়া আৰু ইন’ভেট ইণ্ডিয়া আদিৰ প্ৰতি কেন্দ্ৰৰ গুৰুত্বই এতিয়া ফল লাভ কৰিছে বুলি প্ৰধানমন্ত্ৰীয়ে উল্লেখ কৰে৷ শ্ৰী মোদীয়ে কয় যে তেওঁৰ চৰকাৰে ভাৰতক ১০ ট্ৰিলিয়ন ডলাৰৰ অৰ্থনীতিৰ দেশ হিচাপে পৰিগণিত কৰিবলৈ অগ্ৰসৰ হৈছে৷
***
AKT/KP/MS
