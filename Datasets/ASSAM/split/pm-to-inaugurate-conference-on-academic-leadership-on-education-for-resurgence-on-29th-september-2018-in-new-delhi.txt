প্ৰধানমন্ত্ৰীয়ে শ্ৰী নৰেন্দ্ৰ মোদীয়ে ২৯ ছেপ্তেম্বৰত নতুন দিল্লীৰ বিজ্ঞান ভৱনত ‘পুনৰূত্থানৰ বাবে শিক্ষা ব্যৱস্থাত একাডেমিক নেতৃত্ব’ শীৰ্ষক সন্মিলন উদ্বোধন কৰিব, য’ত ৩৫০খনৰো অধিক বিশ্ববিদ্যালয়ৰ উপাচাৰ্য আৰু সঞ্চালকে অংশ গ্ৰহণ কৰিব৷ ইউজিচি, এআইচিটিই, আইচিএছএছআৰ, আইজিএনচিএ, আইজিএনঅ’ইউ, জেএনইউ আৰু এছজিটি বিশ্ববিদ্যালয়ৰ যুটীয়া উদ্যোগত সন্মিলনখন আয়োজন কৰা হৈছে৷
সন্মিলনৰ বিষয়বস্তু হ’ল ভাৰতীয় শিক্ষা ব্যৱস্থাই সন্মুখীন হৈ থকা প্ৰত্যাহ্বানসমূহ চিনাক্ত কৰা আৰু তাৰ এক সমাধানসূত্ৰ উলিয়াই শিক্ষাৰ মান উন্নত কৰা৷
মাননীয় প্ৰধানমন্ত্ৰীয়ে পুৱা ১০.৩০ বজাত সন্মিলনখন উদ্বোধন কৰিব আৰু ইয়াৰ পাছতে নিম্নোক্ত আঠটা বিষয়বস্তুৰ ওপৰত আলোচনাচক্ৰ অনুষ্ঠিত হ’ব—
শিক্ষাৰ্থী কেন্দ্ৰিক শিক্ষাৰ বাবে শিক্ষানীতি উন্নত কৰা৷
চাকৰি বিচৰাৰ পৰা চাকৰি সৃষ্টিকাৰীলৈ—নতুন উদ্ভাৱন আৰু ব্যৱসায়ক উদগণি যোগোৱা৷
গৱেষণাৰ মান উন্নত কৰা— ভাৰতৰ প্ৰয়োজনীয়তাৰ ওপৰত গুৰুত্ব৷
শৈক্ষিক প্ৰতিষ্ঠানসমূহৰ মাজত সমন্বয় স্থাপন কৰা—পুথিভৰালৰ দৰে শৈক্ষিক সম্পদ আৰু জ্ঞানৰ আদান প্ৰদান৷
সন্মিলিত আৰু একীকৃত কেম্পাছ নিৰ্মাণ৷
অংশগ্ৰহণমূলক প্ৰশাসন মডেল—প্ৰশাসনিক প্ৰক্ৰিয়াত শিক্ষাৰ্থীৰ অংশগ্ৰহণ সহজ কৰা৷
শক্তিশালী বিত্তীয় মডেল নিৰ্মাণ৷
শিক্ষাত সাৰ্বজনীন মূল্য আৰু জীৱন সম্পৰ্কীয় দক্ষতা অন্তৰ্ভুক্ত কৰি নৈতিক শিক্ষাক উৎসাহিত কৰা৷
সন্মিলনৰ সামৰণি সত্ৰ সম্বোধন কৰিব মানৱ সম্পদ উন্নয়ন মন্ত্ৰী শ্ৰী প্ৰকাশ জাভেড়কাৰে৷
***
AKT/ VJ/ SBP/MS
