উত্তৰ প্ৰদেশলৈ এদিনীয়া ভ্ৰমণৰ বাবে যোৱা প্ৰধানমন্ত্ৰী শ্ৰী নৰেন্দ্ৰ মোদীয়ে আজি ৰায় বাৰেলীত এক আধুনিক দবা নিৰ্মাণ কাৰখানা পৰিদৰ্শন কৰে৷ এখন ৰাজহুৱা সভাত তেওঁ ৯০০তম দবা আৰু এটা হামছফৰ ৰেকৰ ফ্লেগ অফ্ কৰে৷ তাৰোপৰি তেওঁ ৰায় বাৰেলীত বিভিন্ন উন্নয়নমূলক আঁচনিৰ আধাৰশিলা স্থাপন কৰাৰ উপৰিও সেইসমূহ ৰাষ্ট্ৰলৈ উচৰ্গাও কৰে৷
সভাত বক্তৃতা প্ৰদান কৰি প্ৰধানমন্ত্ৰীয়ে কয় যে যিবোৰ প্ৰকল্পৰ আজি মুকলি, উচৰ্গা তথা আধাৰশিলা স্থাপন কৰা হৈছে, সেই প্ৰকল্পসমূহত মুঠ ১০০০ কোটিতকৈও অধিক টকা ব্যয় কৰা হৈছে৷
প্ৰধানমন্ত্ৰীয়ে কয় যে আধুনিক দবা নিৰ্মাণ কাৰখানাই যুৱ প্ৰজন্মক নিয়োজন প্ৰদান কৰিছে আৰু ৰায় বাৰেলীক ই ৰে’লৰ দবা নিৰ্মাণৰ এক বিশ্বজনীন কেন্দ্ৰ হিচাপে পৰিগণিত কৰিব৷
প্ৰধানমন্ত্ৰীয়ে ১৯৭১ চনৰ আজিৰ দিনটোৰ কথা স্মৰণ কৰি কয় যে ভাৰতীয় সৈন্যই অজিৰ দিনটোতে সন্ত্ৰাসবাদ, নিষ্ঠুৰতা আৰু অৰাজকতাৰ ওপৰত বিজয় সাব্যস্ত কৰিছিল৷ তেওঁ কয় যে আজি এফালে চৰকাৰে সশস্ত্ৰ বাহিনীক শক্তিশালী কৰাৰ দিশত উঠি-পৰি লাগিছে আৰু আনফালে কিছুমানে আমাৰ সশস্ত্ৰ বাহিনী শক্তিশালী হোৱাটো বিচৰা নাই৷ তেওঁ সেই চুক্তিক মিথ্যা বুলি অভিহিত কৰাত আক্ষেপ প্ৰকাশ কৰি কয় যে ইয়াৰ দ্বাৰা প্ৰতিৰক্ষা মন্ত্ৰালয়, বায়ু সৈন্য আৰু আনকি বিদেশৰ চৰকাৰকো মিথ্যা বুলি অভিহিত কৰা হৈছে৷ তেওঁ কয় যে মিছা কোৱাৰ প্ৰবৃতি সত্যৰ দ্বাৰা দূৰ হয়৷ যেতিয়াই দেশৰ সুৰক্ষাৰ কথা আহি পৰে আৰু সশস্ত্ৰ বাহিনীৰ প্ৰয়োজনীয়তাৰ কথা আহি পৰে, তেতিয়াই কেন্দ্ৰীয় চৰকাৰে ৰাষ্ট্ৰৰ কথাতহে গুৰুত্ব প্ৰদান কৰে বুলি তেওঁ কয়৷
প্ৰধানমন্ত্ৰীয়ে কয় যে কৃষকসকলৰ উপাৰ্জন বৃদ্ধি কৰাৰ বাবে কেন্দ্ৰীয় চৰকাৰে ইতিমধ্যেই ২২ বিধ শস্যৰ বাবে এমএছপি বৃদ্ধি কৰিছে৷ এই সিদ্ধান্তৰ দ্বাৰা কৃষকসকলৰ বাবে অতিৰিক্ত ৬০ হাজাৰ কোটি টকাৰ উপাৰ্জন সম্ভৱ হৈছে৷ তেওঁ কয় যে প্ৰধানমন্ত্ৰী ফচল বীমা যোজনাই শস্য নষ্ট হোৱা কৃষকসকলক লাভান্বিত কৰিছে৷
প্ৰধানমন্ত্ৰীয়ে কয় যে কেন্দ্ৰীয় চৰকাৰ ‘‘সকলোৰে সৈতে, সকলোৰে বিকাশ’’ৰ প্ৰতি প্ৰতিশ্ৰুতিবদ্ধ৷
*****
AKT/KP/MANN
