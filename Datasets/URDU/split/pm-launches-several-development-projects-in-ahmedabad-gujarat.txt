نئی دہلی’5مارچ : وزیراعظم ، جناب نریندرمودی نے احمدآباد میں مختلف ترقیاتی پروجیکٹس لانچ کئے ۔
اس موقع پروزیراعظم نے احمد آباد کے وسترال گام میٹرواسٹیشن پر احمد آباد میٹرو سروس کے پہلے مرحلے کا افتتاح کیا۔
انھوں نے احمد آباد کے دوسرے مرحلے کی تعمیرات کا سنگ بنیاد بھی رکھا۔
اس موقع پر ملک میں دیسی طریقے سے تیارکئے گئے ادائیگی کے فضائی نظام اور ایک قوم ایک کارڈ ماڈل پرمبنی خود کارکرایہ وصولی نظام کی بھی نقاب کشائی کی گئی ،بعدازاں وزیراعظم موصوف نے میٹروریل کوجھنڈی دکھاکرروانہ کیااور اس میں سفربھی کیا۔
احمدآباد میں اپنے قیام کے دوران وزیراعظم نے 1200بیڈ(بستروں ) والے نیو سول ہاسپٹل ،نیوکینسرہاسپٹل ، ڈینٹل ہاسپٹل اورآئی ہاسپٹل کابھی افتتاح کیا۔
اس موقع پروزیراعظم نے داہووڈ ریلوے ورکشاپ اور پاٹن ۔بندی لائن کا بھی افتتاح کیااور لوتھل ، میری ٹائم میوزیم کا سنگ بنیاد رکھا۔
بی جے میڈیکل کالج کے میدان میں ایک زبردست جلسے سے خطاب کرتے ہوئے، وزیراعظم نے کہاکہ آج کادن ایک تاریخی دن ہے جب احمدآباد میٹروکا خواب پوراہواہے ۔
انھوں نے کہاکہ یہ میٹرواحمدآباد کے لوگوں کے لئے ٹرانسپورٹ کا سیل اور موسم دوست وسیلہ فراہم کرائیگی ۔وزیراعظم نے کہاکہ 2014سے پہلے ملک میں محض 250کلومیٹرپٹریوں پرہی میٹروچل رہی تھی لیکن اب 655کلومیٹرپرمیٹروچلائی جارہی ہے ۔
وزیراعظم نے اپنی تقریرمیں آگے کہاکہ آج جس کامن موبلٹی کارڈ کی رونمائی ہوئی ہے، اس سے سفرکے لئے متعدد کارڈ رکھنے کی ضرورت ختم ہوجائیگی۔
انھوں نے کہاکہ یہ کارڈ رابطہ کاری کے لئے ایک ملک ، ایک کارڈ کے اصول کو یقینی بنائیگا ۔انھوں نے مزید کہاکہ دیسی طریقے سے تیارکئے گئے اس کارڈ سے ایسے کارڈ بنانے کے لئے کسی بھی بیرونی ملک پرانحصار کی ضرورت نہیں رہی ہے ، اب ہندوستان دنیا کے ان معدود چند ممالک میں شامل ہے، جہاں سفرکے لئے صرف ایک ہی کارڈ استعمال کیاجاتاہے ۔
اس موقع پروزیراعظم نے گجرات کے لئے ریاستی سرکاراورمرکزی سرکارکے متعدد مفید مطلب اقدامات پرروشنی ڈالی ،جن میں پانی کی فراہمی کی اسکیم ، ڈھانچہ جاتی سہولیات کے فروغ کے لئے بجلی اور غریبوں کی خاطرسبھی کے لئے گھرجیسی اسکیمیں شامل ہیں ۔جناب نریندرمودی نے ریاست کی قبائلی برادری کی اصلاح کے لئے شروع کی جانے والی مختلف اسکیموں کی بھی تفصیل سے وضاحت کی ۔
وزیراعظم نے اپنی تقریرمیں آگے کہاکہ گجرات میں آج دکھائی دینے والی مثبت تبدیلیاں گجرات کی ترقی کے لئے گذشتہ کچھ دہائیوں کے دوران کی جانے والی زبردست منصوبہ بندی اور سخت محنت اورجفاکشی کا نتیجہ ہیں ۔
انھوں نے کہاکہ اگریہ دیکھنا ہوکہ ترقی کس طرح کی جاتی ہے تو گجرات کا مطالعہ کیاجاناچاہیئے ۔
انھوں نے کہاکہ گجرات میں جاری ڈھانچہ جاتی سہولیات کے فروغ کے منصوبوں سے گجرات میں زبردست تبدیلیاں رونماہوں گی۔
وزیراعظم نے کہاکہ آج جس لوتھل میریٹائم ہیریٹیج کمپلکس کا م کاشروع ہواہے اس میں تکمیل کے بعد قدیمی ہندوستان کی بحری طاقت کی نمائش پیش کی جائیگی ۔
انھوں نے کہاکہ اس میوزیم میں عالمی معیارکی سہولیات دستیاب ہوں گی اور اس سے ریاست میں سیاحت کے نئے مواقع پیداہوں گے ۔
صحت کو مرکزی سرکارکی اولین ترجیح قراردیتے ہوئے وزیراعظم نے کہاکہ سرکارپورے ملک میں معیاری صحت کی ڈھانچہ جاتی سہولیات کو فروغ دے رہی ہے ،جن میں ویلنیس سینٹروں سے لے کر میڈیکل کالج تک شامل ہیں ۔
اس کے ساتھ ہی انھوں نے گجرات میں موجود عالمی معیارکی طبی سہولیات پرروشنی ڈالی ۔
انھوں نے مزید کہاکہ آج زیرتعمیر میڈیسٹی اپنی تکمیل کے بعد تقریبا10ہزارمریضوں کی ضرورتیں پوری کریگا۔
وزیراعظم نے اپنی تقریرکے آخرمیں کہاکہ سرکارملک کو تمام وباؤں سے نجات دلانے کے لئے عہد بستہ ہے، جن میں بدعنوانی سے لے کر دہشت گردی تک ساری وبائیں شامل ہیں ۔
انھوں نے عوام الناس کو یہ یقین دہانی کرائی کہ ملک کے خلاف کام کرنے والے عناصرکے خلاف سخت کارروائی کی جائیگی ۔
انھوں نے اپوزیشن سے کہاکہ ملک کی سلامتی پرووٹ بینک کی سیاست نہ کی جائے کیوں کہ اس طرح کے کاموں سے ہماری مسلح افواج کی حوصلہ شکنی ہوگی اور دشمنوں کو استحکام حاصل ہوگا۔
U-1374
