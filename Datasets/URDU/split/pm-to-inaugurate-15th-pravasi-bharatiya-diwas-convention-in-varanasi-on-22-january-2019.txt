نئی دہلی،21 ؍جنوری،وزیراعظم جناب نریندرمودی 22 جنوری 2019 کو اترپردیش کے وارانسی میں 15 ویں پراواسی بھارتیہ دیوس کنونشن کا افتتاح کریں گے۔
پہلی مرتبہ تین روزہ کنونشن ، 21 سے 23 جنوری 2019 تک وارانسی میں منعقد کی جارہی ہے۔
پراواسی بھارتیہ دیوس کنونشن 2019 کا موضوع ہے ’’نئے بھارت کی تعمیر میں بھارت نژاد افراد کا رول‘‘۔
بڑی تعداد میں بھارت نژاد افراد کے کمبھ میلے اور یوم جمہوریہ کی تقریبات میں شرکت کی خواہش کے پیش نظر 15 ویں پراواسی بھارتیہ دیوس کنونشن کا انعقاد 9 جنوری کی بجائے 21 سے 23 جنوری کو کیا جارہا ہے۔
کنونشن کے بعد شرکاء 24 جنوری کو پریاگ راج میں کمبھ میلے میں جائیں گے، جس کے بعد وہ 25 جنوری کو دہلی کے لئے روانہ ہوجائیں گے اور 26 جنوری 2019 کو نئی دہلی میں یوم جمہوریہ کی پریڈ دیکھیں گے۔
ماریشس کے وزیر اعظم جناب پروند جگناتھ پراواسی بھارتیہ دیوس کنونشن میں مہمان خصوصی ہوں گے، ناروے کی پارلیمنٹ کے رکن ہمانشو گلاٹھی اسپیشل مہمان ہوں گے جبکہ نیوزی لینڈ کے رکن پارلیمنٹ جناب کنول جیت سنگھ بخشی مہمان اعزازی ہوں گے۔
اس ایڈیشن کی اہم تقریبات مندرجہ ذیل ہیں:
21 جنوری 2019- نوجوان پراواسی بھارتیہ دیوس۔
یہ تقریب بھارت نژاد نوجوانوں کو نئے بھارت کے ساتھ تعلقات کا موقع فراہم کرے گی۔
22 جنوری 2019- ماریشس کے وزیراعظم پروند جگناتھ کی موجودگی میں وزیراعظم نریندر مودی کے ہارتھوں پی بی ڈی کنونشن کا افتتاح۔
23 جنوری 2019- اختتامی اجلاس اور صدر جمہوریہ ہند کے ہاتھوں پراواسی بھارتیہ سمان ایوارڈ کی تقسیم۔
اس تقریب کے دوران کئی دیگر اجلاس بھی منعقد ہوں گے جبکہ شام کو ثقافتی پروگرام پیش کئے جائیں گے۔
پراواسی بھارتیہ دیوس کے بارے میں:
پراواسی بھارتیہ دیوس (پی بی ڈی) منانے کا فیصلہ سابق وزیراعظم آنجہانی اٹل بہاری واجپئی نے کیا تھا۔
پہلا پی بی ڈی 9 جنوری 2003 کو نئی دہلی میں منعقد کیا گیا تھا۔
پی بی ڈی 9 جنوری کو منانے کا فیصلہ اس لئے کیا گیا تھا کہ 1915 میں مہاتماگاندھی اسی تاریخ کو جنوبی افریقہ سے بھارت لوٹے تھے۔
پی بی ڈی اب ہر دو سال میں ایک بار منایا جاتا ہے ۔
اور یہ بیرونی ملکوں میں مقیم بھارتی برادری کو حکومت کے ساتھ تعلقات بنانے اور اپنی جڑوں سے دوبارہ مربوط ہونے کا ایک پلیٹ فارم فراہم کرتا ہے۔
کنونشن کے دوران بھارت اور بیرون ملک، دونوں میں مختلف شعبوں میں اپنے اہم تعاون کے لئے غیر ملکوں میں رہنے والے بھارت نژاد منتخب افراد کو پراواسی بھارتیہ سمان سے نوازا جاتا ہے۔
14 واں پی بی ڈی 7 سے 9 جنوری 2017 کو کرناٹک کے بینگلورو میں منعقد کیا گیا تھا جس کا افتتاح وزیراعظم نریندر مودی نے کیا تھا۔ 14 ویں پی بی ڈی کا موضوع تھا ’’ بھارت نژاد افراد کے ساتھ تعلقات کی پھر سے تشریح‘‘۔
جناب مودی نے اپنے خطاب میں کہا تھا کہ بھارت نژاد برادری ہندوستان کے بہترین کلچر، اخلاقیات اور اقدار کی نمائندگی کرتی ہے اور اس کے تعاون کے لئے ہر جگہ ان کا احترام کیا جاتا ہے۔
انہوں نے بھارت نژاد برادری کے ساتھ مسلسل تعلقات کی اہمیت کو حکومت کی ترجیح قرار دیا تھا۔
۔۔۔۔۔۔۔۔۔۔۔۔۔۔
U-443
