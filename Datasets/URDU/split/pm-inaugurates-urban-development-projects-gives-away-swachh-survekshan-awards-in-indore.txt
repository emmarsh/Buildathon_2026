نئی دہلی، 25 /جون۔
وزیراعظم جناب نریندر مودی نے 23جون 2018 کو مدھیہ پردیش میں مختلف مقامات پر شہری ترقیات پروجیکٹوں کا افتتاح کیا، ان میں وزیراعظم کی رہائشی اسکیم یعنی پردھان منتری آواس یوجنا، شہری پینے کے پانی کی فراہمی کی اسکیم، شہری ٹھوس فضلہ انتظام، شہری صفائی ستھرائی، نقل و حمل اور شہری منظرنامے کو خوبصورت بنانے سے متعلق اسکیمیں شامل ہیں۔
اندور میں منعقدہ ایک تقریب میں انھوں نے سوچھ سرویکشن 2018 انعامات تقسیم کئے اور سوچھ سرویکشن 2018 نتائج –بورڈ بھی لانچ کیا۔
اس موقع پر بڑی تعداد میں عوام الناس کو خطاب کرتے ہوئے وزیراعظم نے کہا کہ صاف ستھرا ہندوستان مہاتما گاندھی کا ایک خواب تھا، جو اب ایک سو پچیس کروڑ ہندوستانیوں کا عہد بن چکا ہے۔
انھوں نے کہا کہ پورا ملک اندور سے ترغیب حاصل کرسکتا ہے، جسے بھارت کے سب سے صاف ستھرے شہر ہونے کے نام سے نوازا گیا ہے۔
انھوں نے صفائی ستھرائی میں سب سے بہتر کارکردگی کا مظاہرہ کرنے والی تین ریاستوں یعنی جھارکھنڈ، مہاراشٹر اور چھتیس گڑھ کی ستائش کی۔
وزیراعظم نے اپنے اظہار خیال کے دوران بتایا کہ مرکزی حکومت پورے ملک میں شہری بنیادی ڈھانچے کو جدید ترین بنانے کی سمت میں کوشاں ہے۔
سوچھ بھارت مشن کے علاوہ پردھان منتری آواس یوجنا (شہری)، اسمارٹ سٹی مشن، امرت اور دین دیال اپادھیائے قومی شہری روزگار مشن کا ذکر بھی کیا۔
وزیراعظم نے کہا کہ حکومت ہند 2022 تک سبھی کے لئے معقول رہائش گاہیں فراہم کرانے کے منصوبے کے تحت کام کررہی ہے۔
انھوں نے کہا کہ گزشتہ چار برسوں کے دوران تقریباً 1.15 کروڑ مکانات کی تعمیر عمل میں آچکی ہے اور 2022 تک طے شدہ نشانوں کے حصول کے لئے مزید دو کروڑ سے زائد مکانوں کی تعمیرات کا کام کیا جانا باقی ہے۔
وزیراعظم نے اپنی تقریر میں دیگر شعبوں میں ہوئی پیش رفت کا بھی ذکر کیا۔
UN-3271
