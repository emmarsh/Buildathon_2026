نئیدہلی11فروری۔وزیر اعظم جناب نریندر مودی اپنے ایک روزہ دورہ آسام اروناچل اور تریپورہ کے تیسرے اور آخری مرحلے آج تریپورہ آئے ۔انہوں نے تریپورہ میں گارجی بیلونیا ریلوے لائن اور ریاست کے متعدد دیگر ترقیاتی پروجیکٹ کا افتتاح کیا۔
جناب نریندر مودی نے اس موقع پر مہاراجہ بیر بکرم ائیر پورٹ اگرتلہ پر مہاراجہ بیر بکرم کشور مانکیہ کے مجسمے کی نقاب کشائی کی ۔
مہاراجہ بیر بکرم کشور کی ستائش کرتے ہوئے وزیر اعظم نے کہا کہ تریپورہ کے لئے مہاراجہ کے تصورات خاصے وقیع اور افادیت کے حامل تھے ۔
انہوں نے ریاست کی زبردست خدمات انجام دیتے ہوئے شہر اگرتلہ قائم کیا اور مجھے ان کے مجسمے کی نقاب کشائی کرتے ہوئے فخر محسوس ہورہا ہے ۔
تریپورہ کی ترقیات کے بارے میں اظہار خیال کرتے ہوئے وزیر اعظم نے کہا کہ اب ترقی کا ایک نیا لائحہ عمل مرتب کیا جاچکا ہے۔
سرکار نے تریپورہ کی ترقی کے لئے گزشتہ برسوں کے دوران وافر مقدار میں سرمایہ مختص کیا ہے ۔
انہوں نے کہا کہ انہیں بتایا گیا ہے کہ تاریخ میں پہلی بار یہاں فصلوں کی پیداوار کی خریداری کم از کم امدادی قیمت ( ایم ایس پی ) پر کی گئی ہے ۔
وزیر اعظم نے اس موقع پر سوامی وویکانند اسٹیڈیم میں ایک یادگاری کتبے کی نقاب کشائی کرکے گارجی – بلونیا ریلوے لائن ملک وقوم کے نام وقف کی ۔
یہ ریلوے لائن جنوب اور جنوب مشرقی ایشیا کے لئے داخلے کے اہم دروازے ( گیٹ وے ) کا کام کرے گی۔
وزیراعظم موصوف نے نرسنگ گڑھ میں تریپورہ انسٹی ٹیوٹ آف ٹکنالوجی کے نئے کمپلیکس کا افتتاح کیا۔
اس موقع پر اپنی تقریر میں وزیر اعظم نے یاددلایا کہ جب وہ چناؤ کے دوران یہاں آئے تھے تو انہوں نے ہائی وے ،آئی وے ، ریلوے ، ائیر وے پر مشتمل ترقی کے ہرا ماڈل پر زور دیا تھا اور اگرتلہ سبروم نیشنل ہائی وے ، ہمسفر ایکسپریس ، اگرتلہ –دیو گھر ایکسپریس اور اگرتلہ میں نیا ٹرمنل اسی ماڈل کے نتیجے ہیں ۔
جعلی استفادہ کنندگان کی صفائی (خاتمے ) کے بارے میں بولتے ہوئے وزیر اعظم نے کہا کہ اب سے پہلے ترقی صرف کاغذوں پر ہوا کرتی تھی ۔
انہوں نے کہا کہ میں نے سنا ہے اکیلے تریپورہ میں 62 ہزار استفادہ کنندگان ہیں ۔
یہ لوگ آپ کے حصے کا پیسہ لوٹ رہے تھے تاہم اب گزشتہ ساڑھے چار برسوں کے دوران تقریباََ 8 کروڑ نقلی استفادہ کنندگان کو نظام سے خارج کیا گیا ہے ۔
کسانوں اور غیر رسمی شعبے کے تئیں اپنی عہد بستگی پر زور دیتے ہوئے وزیر اعظم نے کہا کہ پردھان منتری شرم یوگی من دھن پنشن یوجنا کے ذریعہ غیر منظم شعبے کے 60 برس سے زائد کی عمر کے مزدوروںکو اب تین ہزار روپے فی کس ماہانہ کے حساب سے پنشن دی جائے گی۔اس کے ساتھ ہی پردھان منتری کسان سمان ندھی یوجنا کے تحت 5 ایکڑ سے کم زمین کے مالک کسانوں کے بینکوں کے کھاتوں میں 6ہزارروپے سالانہ رقم جمع کرائی جائے گی۔علاوہ ا زیں ماہی پروری کے لئے ایک علیحدہ محکمہ، ماہی گیری کے قیام سے ریاست کے ماہی گیروں کو زبردست فائدہ پہنچے گا ۔
انہوں نے کہا کہ یہ اقدامات سرکار کی نیت کی عکاسی کرتے ہیں ۔
بعد ازاں وزیر اعظم شمال مشرقی خطے کی تین ریاستوں کے اپنے ایک روزہ دورے کے اختتام پر نئی دلی واپس آگئے ۔کل جناب نریندر مودی آندھر ا پردیش ،تامل ناڈو اور کرناٹک کے دورے پر جائیں گے ۔
۰۰۰۰۰۰۰۰۰۰۰۰۰۰۰۰۰۰۰۰۰
م ن ۔س ش ۔رم
U-852
