પ્રધાનમંત્રીશ્રી નરેન્દ્ર મોદીએ સોમવારે એનસીસી, એનએસએસ, ભારત સ્કાઉટ અને ગાઈડ, ઈન્ડિયન રેડ ક્રોસ સોસાયટી તથા એનવાઈકેએસ સહિત દરેક યુવા સંગઠનોના કામકાજની સમીક્ષા કરી.
પ્રધાનમંત્રીએ બે કલાકની બેઠકમાં યુવા સંગઠનો વચ્ચે શ્રેષ્ઠ તાલમેળની જરૂરિયાત પર વારંવાર ભાર આપ્યો.
પ્રધાનમંત્રીએ આગામી કાર્યોની ચર્ચા કરતા કહ્યું કે આવતા કેટલાક મહિનાઓમાં મનરેગા અંતર્ગત જળ સંરક્ષણ અને સંગ્રહ વ્યવસ્થા માટે વ્યાપક અભિયાન ચલાવવામાં આવશે.
તેમણે યુવા સંગઠનો પાસે આ કામ માટે લોકોને સક્રિય કરવા અને યોગદાન આપવા આગ્રહ કર્યો.
યુવા સંગઠનોના પ્રતિનિધિઓએ પોતાના સંગઠનોના કામકાજ અને સમાજમાં તેમની ભૂમિકાની જાણકારી આપી.
પ્રધાનમંત્રીએ આ બાબતમાં યુવા સંગઠનોને અનેક પ્રતિભાવો આપ્યા.
તેમણે ખાસ કરીને સ્વચ્છતાની સ્થિતિ, ખુલ્લામાં મળોત્સર્જનથી પૂર્ણ મુકિત અને યુવાઓમાં રાષ્ટ્રીય ભાવના વિકસિત કરવા વિશેષ ઉલ્લેખ કર્યો.
તેમણે કહ્યું કે યુવાનોએ આ મહત્વપૂર્ણ લક્ષ્યની પ્રાપ્તિ માટે પ્રયાસ કરવા જોઈએ.
તેમણે બાળકોના રસીકરણ માટે શરૂ કરાયેલા મિશન ઈન્દ્રધનુષ કાર્યક્રમની ચર્ચા કરી અને કહ્યું કે યુવાનો આ પ્રયાસમાં સહાયતા આપી શકે છે.
પ્રધાનમંત્રીએ પ્રત્યેક વર્ષ 12 જાન્યુઆરીના રોજ ઉજવાતા રાષ્ટ્રીય યુવા દિવસ પર આયોજીત થનારા કાર્યક્રમોમાં શ્રેષ્ઠ તાલમેળ સાધવાનો આગ્રહ કર્યો જેથી સાર્થક પરિણામો પ્રાપ્ત કરી શકાય.
તેમણે સરકારી યુવા સંગઠનોને સોશિયલ મીડિયામાં સક્રિય બની રહેવા તથા યુવાનો સાથે શ્રેષ્ઠ રીતે સંપર્ક જાળવી રાખવા કહ્યું.
AP/J.Khunt/Dk
