વિશાળ સંખ્યામાં પધારેલા મારા પ્યારા ભાઈઓ અને બહેનો.
આટલી વહેલી સવારમાં આટલો મોટો માનવ મહેરામણ.
હું કલ્પના કરી શકતો નથી કે ચારે તરફ લોકો જ લોકો નજરે પડી રહ્યા છે.
હું સૌથી પહેલા તો તમારા બધાની માફી માગું છું કારણ કે અમે જે વ્યવસ્થા કરી હતી તે વ્યવસ્થા ઓછી પડી અને ઘણા લોકો તડકામાં ઊભા છે, તેમને તકલીફ પડી રહી છે તેમ છતાં આશીર્વાદ આપવા આવ્યા છે.
હું તેમનો આભાર પણ માનું છું અને તેમની માફી પણ માગું છું.
પરંતુ જેઓ તડકામાં ઊભા છે તેમને હું ભરોસો અપાવવા માગું છું કે આ તાપમાં તમે તપી રહ્યા છો, એ તમારી તપસ્યા અમે ક્યારેય વ્યર્થ જવા દઇશું નહીં.
ભાઈઓ, બહેનો, હું ઉત્તર પ્રદેશની સરકારને અને ખાસ કરીને ઉત્તર પ્રદેશના મુખ્યમંત્રીજીને હૃદયપૂર્વક અભિનંદન આપું છું, કેમ કે તેમણે આજે એક પશુધન આરોગ્ય મેળાની યોજના તૈયાર કરી છે અને આ પશુધન આરોગ્ય મેળો, હું ત્યાં ગયો તો લગભગ 1700 પશુ અલગ અલગ જગ્યાએથી, અલગ અલગ જગ્યાઓથી અહીં આવ્યા છે અને તે પશુઓના આરોગ્ય માટે, પશુઓના આરોગ્ય માટે અહીં તમામ નિષ્ણાત તબીબો આવ્યા છે અને એ તબીબી ભાઈઓ પણ પશુઓના આરોગ્યની ચિંતા કરી રહ્યા છે.
અને મને વિશ્વાસ છે કે જે રીતે ઉત્તર પ્રદેશની સરકારે પ્રયાસ કર્યો છે હવે તેઓ સમગ્ર ઉત્તર પ્રદેશમાં પશુધન આરોગ્ય મેળો યોજશે અને પશુધન આરોગ્ય મેળા મારફતે તાપમાં ગરીબ ખેડૂતો કે જેઓ પશૂઓની દેખરેખ રાખવામાં ક્યારેક સંકોચ અનુભવતા હોય છે કે ક્યારેક ક્યારેક આર્થિક કારણોસર કરી શકતા નથી અને તેથી જ આવા ખેડૂતોને આ પશુધન આરોગ્ય મેળાને કારણે ઘણી મોટી રાહત મળશે.
અને આપણે જાણીએ છીએ કે કૃષિના ક્ષેત્રમાં, કૃષિના ક્ષેત્રમાં આપણા ખેડૂતોની આવકમાં કોઈ સૌથી મોટી મદદ પહોંચાડે છે તો તે મદદ પશુપાલન, દૂધ ઉત્પાદન દ્વારા, આરોગ્ય પશુ મેળા દ્વારા પહોંચે છે.
અને તેથી જ પશુપાલન કે દૂધ ઉત્પાદન દ્વારા, આપણા આરોગ્ય પશુ મેળા દ્વારા આવનારા દિવસોમાં ગામડા, ગરીબ ખેડૂતો, આપણા પશુપાલકો તે તમામ માટે અત્યંત ઉત્તમ સેવા થશે.
અને આ કામ માટે હું ઉત્તર પ્રદેશની સરકારને હૃદયપૂર્વક ખૂબ ખૂબ અભિનંદન પાઠવું છું.
ભાઈઓ, બહેનો, રાજકારણીનો સ્વભાવ હોય છે કે તેઓ એ કામ કરવાનું પસંદ કરે છે જેમાં મત મળવાની સંભાવના હોય.
પોતાની મત બેંક મજબૂત બનાવવા માટે તેઓ પોતાનું કામ કરતા રહેતા હોય છે.
પરંતુ ભાઈઓ, બહેનો, અમે અલગ જ સંસ્કારોમાં ઉછરેલા છીએ, અમારું ચરિત્ર અલગ છે.
અમારા માટે પક્ષથી મોટો દેશ છે અને પક્ષથી મોટો દેશ હોવાને કારણે અમારી પ્રાથમિકતાઓ મતના હિસાબે નક્કી થતી નથી.
આજે આ પશુધન આરોગ્ય મેળો– એ પશુઓની સેવા કરી રહ્યા છીએ જે પશુઓને ક્યારેય મત આપવા જવું પડતું નથી.
તેઓ કોઈ મતદાર નથી.
અને આજ સુધી, 70 વર્ષમાં પશુધન માટે આ પ્રકારનું અભિયાન ક્યારેય હાથ ધરાયું નથી.
આરોગ્ય સેવા મળવાને કારણે પશુપાલનમાં એક નવી સવલત મળશે, એક નવી વ્યવસ્થા પ્રાપ્ત થશે.
આજે આપણો દેશ દૂધ ઉત્પાદનમાં ઘણો આગળ છે પંરતુ પ્રત્યેક પશુ દુનિયામાં જે દૂધ મળે છે તેની સરખામણીએ આપણા દેશમાં ઘણું ઓછું દૂધ આપે છે અને તેને કારણે પશુપાલન મોંઘુ બની રહ્યું છે.
પશુદીઠ દૂધ ઉત્પાદનમાં વધારવામાં સફળ થઈએ છીએ તો મને ખાતરી છે કે આપણા ખેડૂતોની પશુપાલનમાં રૂચિ વધશે અને દૂધ ઉત્પાદન દ્વારા એક નવી આર્થિક ક્રાંતિનો પણ જન્મ થશે.
ભાઈઓ, બહેનો, મારો જન્મ ગુજરાતમાં થયો, મારું કાર્યક્ષેત્ર ગુજરાત રહ્યું અને મેં જોયું છે કે ત્યાં સરકારી પ્રવૃત્તિના માધ્યમથી દૂધ માટે જે કામ થયું છે, એ કામે ત્યાંના ખેડૂતોના જીવનમાં એક નવી તાકાત આપી છે.
મને કહેવામાં આવ્યું છે કે લખનૌ-કાનપુરના વિસ્તારમાં ગુજરાતથી આવેલી બનાસ ડેરીએ ખેડૂતોના દૂધ ખરીદવાનો પ્રારંભ કર્યો છે.
અને તેને કારણે પહેલા ખેડૂતોને જે દૂધ મળતું હતું તેની અનેક ગણી રકમથી ખેડૂતોને દૂધના ભાવ મળી રહ્યા છે.
આવનારા દિવસોમાં મને કહેવામાં આવ્યું છે કે કાશી ક્ષેત્રના ખેડૂતોના દૂધ પણ બનાસ ડેરી ખરીદવાની શરૂઆત કરવાની છે.
મને ખાતરી છે કે જ્યારે આ દૂધ ખરીદવાનું કામ થશે, ડેરીના માધ્યમથી થશે, ફેટના આધારે ખરીદી કરવાની શરૂઆત થશે તો એ કાશી ક્ષેત્રના ખેડૂતોને પણ મોટી સંખ્યામાં દૂધના ભાવોમાં વધારો થશે અને તેમની આવકમાં પણ વધારો થશે.
અને તેથી જ ખેડૂતો માટે, પશુપાલકો માટે, દૂધ ઉત્પાદકો માટે, ગુજરાત સરકારની મદદથી, બનાસ ડેરીની મદદથી ઉત્તર પ્રદેશની સરકારે જે અભિયાન ચલાવ્યું છે, હું ઉત્તર પ્રદેશની સરકારને અને ઉત્તર પ્રદેશના ખેડૂતોને શુભેચ્છા પાઠવું છું કે દૂધ ઉત્પાદન, પશુપાલનનું કાર્ય આગળ ધપાવવામાં આપણે બધા મળીને પ્રયાસ હાથ ધરીએ.
ભાઈઓ, બહેનો, 2022માં ભારતની સ્વતંત્રતાના 75 વર્ષ પૂરા થશે અને ભારતની સ્વતંત્રતાના 75 વર્ષ 2022માં થઈ રહ્યા છે ત્યારે આપણો દેશ આઝાદીના દીવાનાઓએ જે સ્વપ્ન નિહાળ્યા હતા એ સ્વપ્નને પૂર્ણ કરવા માટે આપણે સૌ મળીને સંકલ્પ કરવો જોઇએ.
પાંચ વર્ષ માટે, એ સંકલ્પ માટે, આપણી શક્તિ અને સમય લગાવી દેવો જોઇએ અને એ સંકલ્પને પૂર્ણ કરી દેવો જોઇએ.
જો હિન્દુસ્તાનના સવા સો કરોડ નાગરિક એક એક સંકલ્પ કરે છે તો દેશ પાંચ વર્ષની અંદર અંદર સવા સો કરોડ ડગલાં આગળ વધશે.
અને તેથી જ ભાઈઓ, બહેનો, 2022 આઝાદીનો સંકલ્પ.
આપણો સંકલ્પ છે 2022 સુધીમાં આપણે આપણા ખેડૂતોની આવક બમણી કરીએ, બમણી કરીશું, અને તેના માટે પશુપાલન એક માર્ગ છે, ખેતીમાં આધુનિકતા લાવવો એક માર્ગ છે, સોઇલ હેલ્થ કાર્ડ મારફતે જમીનનું પરિક્ષણ થાય, પરખ થાય અને ખેડૂતને તેની પૂરેપૂરી મદદ મળે, આ કાર્યને જોર આપવાની દિશામાં કામ કરી રહ્યા છીએ.
ઉત્તર પ્રદેશમાં પણ નવી સરકાર આવ્યા બાદ જે ઝડપથી ખેડૂતોને જે રીતે સોઇલ હેલ્થ કાર્ડ આપવાનું કામ ચાલી રહ્યું છે તે આવનારા દિવસોમાં ખેડૂતોની ભલાઈ માટે કામ આવનારું છે.
આ જ રીતે આપણામાંથી કોઈ ગંદકીમાં જીવવું પસંદ કરતા નથી.
કોઈ માનવી નહીં હોય જે ગંદકીને નફરત ન કરતો હોય.
દરેકને ગંદકી પ્રત્યે નફરત છે.
પરંતુ સ્વચ્છતા એ આપણી જવાબદારી છે, એ સ્વભાવ હજી આપણા દેશમાં આવ્યો નથી.
આપણે ગંદકી કરીએ છીએ, સ્વચ્છતા બીજું કોઈ કરશે.
આ આપણી માનસિકતાનું પરિણામ છે કે આપણે ભારતને જેવું સ્વચ્છ બનાવવું જોઇએ, આપણા ગામડાઓને જેવા સ્વચ્છ બનાવવા જોઇએ, આપણા શહેરોને જેવા સ્વચ્છ બનાવવા જોઇએ તેવા આપણે બનાવી શકતા નથી.
તમારામાંથી કોઈ એ બાબતનો ઇનકાર કરી શકે તેમ નથી કે સ્વચ્છતા એ દરેક નાગરિકની જવાબદારી છે.
સ્વચ્છતા એ દરેક પરિવારની જવાબદારી છે અને તેથી આ સ્વચ્છતા તે માત્ર ગામડું સારું લાગે, વિસ્તાર સારો લાગે તેટલા પૂરતી નથી.
સ્વચ્છતા આપણા આરોગ્ય માટે અત્યંત જરૂરી છે.
અલગ અલગ પ્રકારની જે બીમારીઓ વધી રહી છે તે તમામનું મૂળ ગંદકી છે.
તાજેતરમાં યુનિસેફે ભારતમાં 10,000 પરિવારોનો સર્વે કર્યો હતો.
શૌચાલય બનાવવાની વાત પર સર્વે કર્યો હતો અને મેં ગઈકાલના એક અખબારમાં વાંચ્યું કે યુનિસેફે કહ્યું છે જો શૌચાલય ઘરમાં હોય તો દર વર્ષે બીમારી પાછળ જે 50,000 રૂપિયાનો ખર્ચ થતો હતો તે બચી જાય છે.
આજે મને અહીં પડોશમાં જ એક નાનકડા ગામમાં શૌચાલય બનાવવાનું કામ કરવાનું સૌભાગ્ય સાંપડ્યું હતું અને ગામના લોકોએ નિશ્ચય કર્યો છે કે તેઓ બીજી ઓક્ટોબર સુધીમાં ગામને ઓપન ડિફેક્શન મુક્ત કરી નાખશે.
ગામડાની એક પણ વ્યક્તિ બીજી ઓક્ટોબર બાદ ખુલ્લામાં શૌચાલય જશે નહીં, આ સંકલ્પ ગામના લોકોએ કર્યો છે.
મને આનંદ થયો કે નવરાત્રીના આ પવિત્ર પર્વમાં મને શૌચાલયની ઇંટ રાખવાનું સદનસીબ સાંપડ્યું, મારા માટે તે પણ એક પૂજા છે.
સ્વચ્છતા મારા માટે એક પૂજા સમાન છે, સ્વચ્છતા મારા દેશના ગરીબોને બીમારીમાંથી મુક્ત કરાવશે.
સ્વચ્છતા મારા દેશમાં ગરીબોને આરોગ્યને કારણે જે આર્થિક બોજો આવે છે તેનાથી મુક્ત કરાવશે.
અને તેથી જ ગરીબોની ભલાઈ કરવાનું આ મારું અભિયાન છે.
અને તેમાં જે લોકો સાથ આપી રહ્યા છે હું એ તમામને અભિનંદન આપું છું.
આજે મને આનંદ થયો, સામાન્યપણે આપણા દેશમાં શૌચાલય શબ્દ પ્રચલિત છે પરંતુ આજે મેં જે ગામડામાં જઈને શૌચાલયનો પાયો નાખ્યો ત્યાં જેટલા પણ શૌચાલય બન્યા હતા તે તમામ પર લખ્યું હતું ઇજ્જતઘર.
આ શબ્દ મને એટલો બધો ગમી ગયો, આ શૌચાલય ખરેખર એક ઇજ્જતઘર છે.
ખાસ કરીને આપણી બહેન-દિકરીઓ માટે ઇજ્જતઘર છે.
અને જ્યાં ઇજ્જતઘર છે ત્યાં ઘરની પણ ઇજ્જત છે.
જ્યાં ઇજ્જતઘર છે ત્યાં ગામની પણ ઇજ્જત છે અને તેથી જ આ ઇજ્જતઘર શબ્દ આપવા માટે, શૌચાલયને ઇજ્જતઘર તરીકે ઓળખવા માટે હું ઉત્તર પ્રદેશ સરકારને આ કાર્ય માટે અભિનંદન આપું છું.
તેમણે શૌચાલયની પ્રતિષ્ઠા વધારી દીધી છે.
ઇજ્જતઘરનું નામ આવનારા દિવસોમાં જે કોઈ પણ ઇજ્જત પ્રત્યે જાગૃત છે, જેને પણ ઇજ્જતની ચિંતા છે, તે ચોક્કસ ઇજ્જતઘર બનાવશે, તે ચોક્કસ ઇજ્જતઘરનો ઉપયોગ કરશે અને તેને ઇજ્જતવાન બનાવશે તેવો મને વિશ્વાસ છે.
ભાઈઓ-બહેનો, આપણા દેશમાં આજે પણ કરોડો પરિવાર એવા છે જેમની પાસે રહેવા માટે પોતાનું ઘર નથી, પોતાની છત નથી.
તેઓ એવી રીતે ગુજરાન ચલાવે છે જે કોઈ પણ માનવી માટે દયાજનક હોય છે.
ભાઈઓ, બહેનો, આ આપણી જવાબદારી છે કે આપણે આપણા ગરીબમાં ગરીબ વ્યક્તિને એક છત આપીએ, ગરીબમાં ગરીબ માનવીને રહેવા માટે ઘર આપીએ.
અને તેથી જ ભાઈઓ, બહેનો, અમે એક મોટું બીડું ઝડપ્યું છે.
હું જાણું છું કે જે કામ અમે હાથમાં લીધું છે તે કપરું કાર્ય છે.
પરંતુ જો અઘરું કાર્ય મોદી નહીં કરે તો કોણ કરશે?
અને તેથી જ ભાઈઓ, અમે નિર્ણય લીધો છે કે 2022માં ભારતની સ્વતંત્રતાના 75 વર્ષ પૂર્ણ થશે ત્યાં સુધીમાં હિન્દુસ્તાનના દરેક ગરીબને તેનું પોતાનું ઘર આપીશું.
ચાહે ગરીબ શહેરમાં રહેનારો હોય કે તે ગરીબ ગામમાં રહેનારો હોય.
જેની પાસે પણ ઘર નહીં હોય તેને ઘર અપાવવાનું મોટું બીડું અમે ઝડપ્યું છે.
અને જ્યારે કરોડોની સંખ્યામાં ઘર બનશે, એક રીતે ભારતમાં એટલા ઘર બનાવવાના છે, યુરોપનો એક નાનકડો દેશ આપણા હિન્દુસ્તાનમાં બનાવવાનો છે.
એટલી જંગી સંખ્યામાં અમારે નવા ઘર બનાવવાના છે.
અને જ્યારે નવા ઘર બનશે, ઇંટો ગોઠવાશે, સિમેન્ટ લગાડવામાં આવશે, લોખંડ લાગશે, લાકડું લાગશે તો નવા નવા લોકોને રોજગારી મળશે, મિસ્ત્રીને કામ મળશે, રોજગારીની નવી તકો પેદા થશે જ્યારે કરોડો કરોડો ઘર બનશે.
આજે મને આનંદ છે કે ઉત્તર પ્રદેશમાં અગાઉ જે સરકાર હતી તેને અમે પત્રો લખતા રહેતા હતા.
અમે કહેતા હતા કે તમે અમને યાદી આપો, યાદી તૈયાર કરો કે તમારા રાજ્યમાં કેટલા પરિવાર છે જેમની પાસે ઘર નથી, ભારત સરકાર યોજના બનાવવા માગે છે.
મારે દુઃખ સાથે કહેવું પડે છે કે અગાઉની સરકારને ગરીબો માટે ઘર બનાવવામાં રસ ન હતો.
અમે એટલું દબાણ કર્યું, એટલું દબાણ કર્યું ત્યારે તેમણે મહાપરાણે 10,000 લોકોની યાદી આપી.
પરંતુ જ્યારે યોગીજીની સરકાર આવી તો તેમણે ધડાધડ કામ કરવાનું શરૂ કરી દીધું અને આજે લાખોની સંખ્યામાં તેમણે નામોની નોંધણી કરાવી દીધી છે.
એટલું જ નહીં આજે જેમના ઘર બનવાના છે તેમના માટે ધન આપવાનું પણ મને સૌભાગ્ય સાંપડ્યું છે.
ભાઈઓ, બહેનો, સ્વચ્છતાની વાત હોય, ગામડામાં વિજળી પહોંચાડવાની વાત હોય, શાળાઓમાં શૌચાલય બનાવવાની વાત હોય, ગામડાને ખુલ્લામાં શૌચ જવામાંથી મુક્તિ અપાવવાની વાત હોય, ઘરે ઘરે વિજળી પહોંચાડવાની વાત હોય, ઘર ઘરમાં લોકોને પીવાનું શુદ્ધ પાણી પહોંચાડવાની વાત હોય આ તમામ કાર્યો એવા છે જેના પ્રત્યે અગાઉ આપણા દેશમાં ઉદાસીનતા રહી હતી.
જો મારા ગામ, ગરીબ ખેડૂતનું જીવન બદલાતું હોય, આપણા મધ્યમવર્ગીય પરિવારનું જીવન બદલાતું હોય, તો દેશ આપણે જેવો બનાવવા માગીએ છીએ તેવો બનીને રહેશે અને તેની પહેલી શરત એ છે કે આપણા મધ્યમવર્ગીય પરિવારોને મદદ મળે.
આપણા ગરીબ પરિવારોને મદદ મળે, તેમના જીવનમાં પરિવર્તન આવે.
અને તેથી જ અમે એ તમામ યોજનાઓને બદલી નાખી છે, એ તમામ યોજનાઓને શક્તિ આપી છે જેને કારણે આપણા દેશમાં એક મોટું પરિવર્તન આવે.
ભાઈઓ, બહેનો, બનારસમાં પણ સ્વચ્છતાને લઈને કાલે ઘણા પ્રોજેક્ટના લોકાર્પણ કરવાની મને તક મળી.
લગભગ 600 કરોડની કિંમત પર ત્યાં ગટર દ્વારા લઈ જવાતા કચરાને દૂર કરવાનો પ્લાન્ટ સ્થપાયો અને અમે તેનું કદ એટલું વિશાળ બનાવ્યું છે કે આજથી 20 વર્ષ બાદ પણ બનારસનો વિકાસ કે વિસ્તાર થશે તો આ વ્યવસ્થા ઓછી નહીં પડે.
20 વર્ષ પછી પણ ઓછી નહીં પડે એવડું મોટું કાર્ય અમે હાથ પર લીધું છે.
અમે કચરામાંથી જેને વેસ્ટમાંથી વેલ્થ કહીએ છીએ તે બાબત પર ભાર મૂક્યો છે.
અને વેસ્ટમાંથી વેલ્થ પર ભાર મૂકવાની સાથે સાથે અમે નક્કી કર્યું છે કે કચરામાંથી વિજળી પેદા કરવાનું કામ કરવામાં આવશે અને કચરામાંથી વિજળી ઉત્પાદિત કરીને 40 હજાર ઘરમાં વિજળી પહોંચાડવામાં આવશે.
અમે એક એલઇડી બલ્બનું અભિયાન ચલાવ્યું.
એકલા કાશીમાં જ જેટલા ઘરમાં એલઇડી બલ્બ લગાડ્યા છે તેને કારણે દરેક પરિવારનું વિજળીનું બિલ ઘટ્યું છે.
અને મેં જ્યારે હિસાબ કર્યો, અધિકારીઓએ મને દર્શાવ્યો, એકલા કાશીમાં જ જેમણે એલઇડી બલ્બ લગાવ્યા છે, વર્ષમાં દરેક વ્યક્તિના જે પૈસા બચશે તેનો સરવાળો થશે સવા સો કરોડ રૂપિયા.
તમે કલ્પના કરી શકો છો સમાન્ય માનવીના ખિસ્સામાંથી પૈસા બચે, કોઈના 500 બચશે, કોઈના 1000 બચશે, કોઈના 250 બચશે, સમગ્ર શહેરમાં સવા સો કરોડ રૂપિયા બચવા આ બાબત ગરીબ અને મધ્યમવર્ગનો બોજો ઘટાડવાનો અમારો ઉત્તમ પ્રયાસ છે.
એટલું જ નહીં, કાશીમાં તો જે સ્ટ્રીટ લાઇટ લગાડવામાં આવી છે તે પણ હવે એલઇડી બલ્બની છે.
અને કાશીમાં સ્ટ્રીટ લાઇટ લાગી જવાને કારણે, એલઇડી બલ્બ લાગી જવાને કારણે, એકલા કાશીમાં જ લગભગ લગભગ 13 કરોડ રૂપિયાનું વિજળીનું બિલ ઘટી ગયું છે.
કાશી નગર નિગમના 13 કરોડ રૂપિયા બચ્યા છે.
આ 13 કરોડનો ઉપયોગ હવે કાશીના વિકાસ માટે તથા અન્ય કાર્યો માટે થશે.
સરળ ઉપાય, માત્ર અગાઉના ગોળા બદલીને નવા એલઇડીના ગોળા લગાવી દીધા અને સવા સો કરોડ રૂપિયા નાગરિકોના અને 13 કરોડ રૂપિયા નગર નિગમના બચી જવા તે બાબત જ કયા પ્રકારનું પરિવર્તન લાવી રહી છે.
ભાઈઓ, બહેનો, કાળું ધન હોય, ભ્રષ્ટાચાર હોય, બેઇમાની હોય આ તમામની વિરુદ્ધમાં મેં એક મોટું યુદ્ધ છેડી દીધું છે.
આ દેશના સામાન્ય પ્રમાણિક માનવીને એટલા માટે તકલીફોનો સામનો કરવો પડે છે કારણકે બેઈમાનો આજે ઇમાનદારની પ્રામાણિકતાને લૂંટી રહ્યા છે.
અને તેથી જ ભાઈઓ, બહેનો, પ્રામાણિકતાનું આ અભિયાન આજે એક તહેવારની માફક ઉછરી રહ્યું છે.
જે રીતે જીએસટીમાં નાના નાના વેપારીઓ પણ સામેલ થઈ રહ્યા છે, જે રીતે આધાર સાથે લોકો જોડાઈ રહ્યા છે અને જે પૈસા ક્યાંક ઓગળી જતા હતા, એ તમામ રૂપિયા, જનતાનો એક એક પાઈનો ખર્ચ, જનતાની ભલાઈ માટે થશે, આ કાર્ય અમે શરૂ કર્યું છે.
અને તેથી જ મારા ભાઈઓ, બહેનો, અહીંના ગામડા, ગરીબ અને ખેડૂતનો વિકાસ, આપણા શહેરોનો વિકાસ; વિકાસ એક માત્ર મંત્ર લઈને અમે ચાલી રહ્યા છીએ અને આવડી મોટી સંખ્યામાં આવીને તમે આશીર્વાદ આપ્યા છે તે માટે હું હૃદયપૂર્વક તમારો આભાર માનું છું.
આપણી પાસે મહેન્દ્ર પાંડેજીનું આ સંસદીય ક્ષેત્ર છે અને જે ઊર્જા, જે ઉત્સાહ અને ઉમંગ તમે દેખાડ્યો છે તેના માટે હું તમારો હૃદયથી આભાર વ્યક્ત કરું છું.
હું ફરી એક વાર યોગી સરકારના મહત્વપૂર્ણ કાર્યો માટે અભિનંદન પાઠવું છું અને જે સફળતાપૂર્વક તેમણે છ મહિનાની અંદર અંદર ઉત્તર પ્રદેશમાં પરિવર્તન લાવવાનું બીડું ઝડપ્યું છે, સફળતાપૂર્વક આગળ ધપી રહ્યા છે; તેના માટે હું તેમને ખૂબ ખૂબ શુભેચ્છા પાઠવું છું, ખૂબ ખૂબ ધન્યવાદ આપું છું.
મારી સાથે જોરથી બોલો– ભારત માતા કી –જય
સમગ્ર તાકાત સાથે બોલો– ભારત માતા કી –જય
ભારત માતા કી –જય
ભારત માતા કી –જય
ભારત માતા કી –જય
ખૂબ ખૂબ ધન્યવાદ.
TR
