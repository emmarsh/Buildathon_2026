પ્રધાનમંત્રી શ્રી નરેન્દ્ર મોદીએ આજે રાજસ્વ જ્ઞાન સંગમમાં કરવેરા વહીવટકર્તાઓને સંબોધન કર્યું હતું.
બે મહેસૂલ બોર્ડ – સેન્ટ્રલ બોર્ડ ઑફ ડાયરેક્ટ ટેક્સીઝ (સીબીડીટી) અને સેન્ટ્રલ બોર્ડ ઑફ એક્સાઈઝ એન્ડ કસ્ટમ્સ (સીબીઈસી)ની પહેલી જ વાર સમાંતર પરિષદ યોજાઈ રહી છે.
પ્રધાનમંત્રીએ અધિકારીઓ પાસેથી સૂચનો મંગાવીને સંબોધનની શરૂઆત કરી હતી.
ઉપસ્થિત અધિકારીઓમાંથી કેટલાક અધિકારીઓએ ડિજિટાઈઝેશન, સ્વૈચ્છિક કર પાલન, કરદાતાઓ માટે સુવિધાઓ, કર આધારમાં વધારો, કરવેરા વહીવટકર્તાઓ માટે ડિજિટલ અને ફિઝીકલ ઈન્ફ્રાસ્ટ્રક્ચરને અદ્યતન કરવા વગેરે જેવા વિવિધ વિષયો પર પોતાના વિચારો રજૂ કર્યા હતા.
રાજસ્વ જ્ઞાન સંગમ દરમિયાન અધિકારીઓને વિચારોના મુક્ત અને નિખાલસ આદાન પ્રદાન માટે પ્રધાનમંત્રીએ પ્રોત્સાહિત કર્યા હતા.
તેમણે એ વાત પર ભાર મૂક્યો હતો કે તમામ નાગરિકોને કાયદાના નિયમો માટે માન હોવું જોઈએ અને કરવેરામાંથી છટકનારા લોકોમાં કાયદાના લાંબા હાથનો ભય પણ હોવો જોઈએ, પરંતુ કરવેરા વહીવટકર્તાઓ માટે લોકોમાં ભય ન હોવો જોઈએ.
તેમણે જણાવ્યું હતું કે ભારત આજે ઈતિહાસના એક અનોખા મંચ પર આવ્યું છે અને સરકારે દેશવાસીઓની ઊંચી આકાંક્ષાઓનું જતન કરવાની જરૂર છે, જેથી આ આકાંક્ષાઓ દેશના વિકાસમાં પરિણમે.
કરવેરા વહીવટકર્તાઓએ વ્યવસ્થામાં વિશ્વાસ પેદા કરવાની જરૂરિયાત હોવા પર પણ તેમણે ભાર મૂક્યો હતો.
રાંધણ ગેસ પરની સબસીડી માટે ગિવ ઈટ અપના સ્વૈચ્છિક અભિયાનનું ઉદાહરણ આપતાં તેમણે જણાવ્યું હતું કે કરવેરાના આધારમાં પણ નોંધપાત્ર વધારો કરી શકાય છે, પરંતુ તેને માટે કરવેરા વહીવટકર્તાઓએ પરિવર્તન માટે આગેવાની લેવી પડે.
પ્રધાનમંત્રીએ કરવેરા વહીવટકર્તાઓ માટે પાંચ મુદ્દા સૂચવ્યા હતા, જેને રેપિડ તરીકે ઓળખાવ્યા હતા – રેવન્યુ (મહેસૂલ) માટે આર, એકાઉન્ટેબિલિટી (ઉત્તરદાયિત્વ) માટે એ, પ્રોબિટી (ઈમાનદારી) માટે પી, ઈન્ફર્મેશન (માહિતી) માટે આઈ અને ડિજિટાઈઝેશન માટે ડી. તેમણે અધિકારીઓને જ્ઞાન સંગમને કર્મ સંગમમાં ફેરવવા જણાવ્યું હતું, જેથી આ પરિષદ દરમિયાન મળેલા વિચારો હકીકતમાં ઠોસ પગલાંમાં પરિવર્તન પામે.
આ પ્રસંગે કેન્દ્રિય નાણાં મંત્રી શ્રી અરુણ જેટલી, રાજ્ય કક્ષાના નાણાં મંત્રી શ્રી જયંત સિંહા, પ્રધાન મંત્રીના અગ્ર સચિવ શ્રી નૃપેન્દ્ર મિશ્રા, મહેસૂલ સચિવ શ્રી હસમુખ અઢિયા અને સીબીડીટી તેમજ સીબીઈસીના અધ્યક્ષો ઉપસ્થિત રહ્યા હતા
AP/J.
Khunt/GP
