પ્રધાનમંત્રી શ્રી નરેન્દ્ર મોદીએ આજે પૂનામાં દાદા વાસવાણીના 99મા જન્મ દિવસની ઉજવણી પ્રસંગે વીડિયો કોન્ફરન્સના માધ્યમથી પ્રધાનમંત્રીએ સંબોધન કર્યું હતું.
તેમણે આ પ્રસંગે યાદ કર્યું હતું કે તે દાદા વાસવાણીને 27 વર્ષ અગાઉ યુનાઈટેડ નેશન્સમાં યોજાયેલી વિશ્વ ધર્મ પરિષદમાં મને મળ્યા હતા.
તેમણે વર્ષ 2013માં પણ પૂનામાં દાદા વાસવાણી સાથેની મુલાકાતને યાદ કરી હતી.
પ્રધાનમંત્રીએ દાદા વાસવાણીની માનવ જાત માટે નિસ્વાર્થ સેવા કરવા બદલ પ્રસંશા કરી હતી.
દાદા વાસવાણીના ”Making the Right Choice” અંગેના વિચારોની કદર કરતા પ્રધાનમંત્રીએ જણાવ્યું કે જો લોકો સાચી પસંદગી કરવાનો સંકલ્પ કરે તો ભ્રષ્ટાચાર, જાતિવાદ, નશાનુ દૂષણ, ગુનાખોરી વગેરે જેવી બાબતો દૂર કરી શકાય.
2022માં આવતી ભારતની આઝાદીની 75મી વર્ષગાંઠ અંગે વાત કરતા જણાવ્યું કે ભારતે ત્યાં સુધીમાં સ્વાતંત્ર્ય સેનાનીઓના સપના સાકાર કરવા બાબતે અત્યારથી સંકલ્પ કરવો જોઈએ.
તેમણે સાધુ વાસવાણી મિશનને પોતાના પ્રયાસોમાં જે રીતે સહાયભૂત થઈ શકે તે રીતે જોડાવા માટે અનુરોધ કર્યો હતો.
પ્રધાનમંત્રીએ દાદા વાસવાણીનો આભાર માન્યો હતો અને તેમને વર્તમાન સમયના સૌથી મોટા નેતાઓમાંના એક ગણાવ્યા હતા.
તેમણે જણાવ્યું કે પ્રધાનમંત્રી દ્વારા હાથ ધરાયેલા જન ધન યોજના, મેક ઈન ઈન્ડિયા, સ્વચ્છ ભારત વગેરેના પ્રયાસોની અસર વર્તાઈ રહી છે.
તેમણે જણાવ્યું કે છેલ્લા 3 વર્ષમાં ભારતમાં ઘણું પરિવર્તન આવ્યું છે.
તેમણે એમ પણ કહ્યું કે માત્ર રાજકારણ જ નહીં પણ યોગ્ય સમયે યોગ્ય શિક્ષણ રાષ્ટ્રના નિર્માણ માટેની ચાવી બની રહે છે.
તેમણે કહ્યું કે આપણે એવા રાષ્ટ્રનું નિર્માણ કરવું જોઈએ કે જેનું ભારતના લોકો ગૌરવ અનુભવી શકે.
પ્રધાનમંત્રીશ્રીએ આપેલું પ્રવચન નીચે મુજબ છેઃ
“શ્રધ્ધેય દાદા જે. પી. વાસવાણીને તેમના 99મા જન્મ દિવસે મારી ખૂબ ખૂબ શુભેચ્છાઓ.
જન્મ દિવસ દાદા વાસવાણીનો છે, પરંતુ તેમના આશિર્વાદ લેવાનું સૌભાગ્ય મને પ્રાપ્ત થયું છે.
દાદા વાસવાણીના આયુષ્યના 100મા વર્ષનો પ્રારંભ થઈ રહ્યો છે ત્યારે હું આ સમારંભમાં આપ સૌને હાર્દિક અભિનંદન પાઠવું છું.
દાદા વાસવાણીના લાખો ભક્તો માટે તેમનું નિર્મળ અને અચળ હાસ્ચ ચિરપરિચિત છે.
તેમની સરળતા અને સહજતાનો અનુભવ મને 27 વર્ષ પહેલાં થયો હતો.
યુનોમાં તે સમયે વર્લ્ડ રિલિજીયન કોન્ફરન્સનું આયોજન થઈ રહ્યું હતુ અને મને ત્યાં જવાની તક મળી હતી.
તે વખતે મેં દાદા વાસવાણી સાથે રાષ્ટ્ર નિર્માણ, સામાજિક કર્તવ્ય વગેરે બાબતો પર કલાકો સુધી ચર્ચા કરી હતી.
વર્ષ 2013માં પૂનામાં સાધુ વાસવાણી કોલેજ ઓફ નર્સિંગનુ લોકાર્પણ અમે બંનેએ સાથે મળીને કર્યું હતું.
ગયા વર્ષે દાદા વાસવાણી દિલ્હી આવ્યા હતા ત્યારે મને તેમને ફરીવાર મળવાનું સૌભાગ્ય પ્રાપ્ત થયું હતું.
તે સમયે પણ શિક્ષણ, આરોગ્ય જેવા મહત્વના વિષય પર ઘણો લાંબો સમય વાતચીત કરી હતી.
આજે જો મને તમને રૂબરૂ મળવાની તક મળે તો તેને મોટો અવસર ગણી શકાય, પરંતુ જવાબદારીઓને કારણે હું આવી શક્યો નથી.
સાથીઓ,
દાદા વાસવાણીનું વ્યક્તિત્વ આધુનિક ભારતની સંત પરંપરાની આદ્યાત્મિક યાત્રાને આગળ ધપાવી રહ્યું છે.
જ્યારે પણ હું તેમને મળું છું ત્યારે તેમના વ્યક્તિત્વમાં સંતોષ, નમ્રતા અને પ્રેમની વાસ્તવિક શક્તિનો જીવંત અનુભવ થાય છે.
બીજા લોકો માટે પોતાનું સર્વસ્વ ન્યોચ્છાવર કરવાની પ્રવૃત્તિ દાદા વાસવાણીના જીવનનો આધાર બની ગઈ છે.
દાદા જે.પી.
વાસવાણીની એક વાત મને યાદ આવે છે.
તમે જેટલું ભલું કરી શકો હોવ તેટલું કરો.
તમે જેટલા લોકોનું ભલું કરી શકો તેટલું કરો.
અને
જેટલી વધુ વખત ભલું કરી શકો તેટલું કરો !!!
દાદા વાસવાણીના માટે દિવ્ય વચન સંપૂર્ણ માનવતાના સશક્તિકરણનો માર્ગ ખૂલ્લો મૂકી દે છે.
આપણા સમાજમાં કેટલા બધા દિન-દુઃખી, ગરીબ, દલિત, શોષિત અન વંચિત લોકો છે.
આ લોકો પોતાની સ્થિતિ બદલવા માટે સંઘર્ષ કરી રહ્યા છે, પરિવર્તન કરી રહ્યા છે.
સાધુ વાસવાણી મિશન તેમને આગળ ધપવા માટે, તેમની જીંદગી આસાન બનાવવા માટે વર્ષોથી પ્રયત્નશીલ છે.
હું તેમને હૃદયપૂર્વક અભિનંદન પાઠવું છું.
સાથીઓ, મને અત્યંત આનંદ થાય છે કે આપ સૌ દ્વારા આજે આ ઉત્સવનો પ્રારંભ કરવામાં આવી રહ્યો છે.
હું આજે ખાસ કરીને એ વિષય પર વાત કરવા ઈચ્છું છુ કે જેના પર બે દિવસ પહેલા તમે ચર્ચા કરી હતી. ”Making the Right Choice” વિષય આજના સંદર્ભમાં ખૂબ જ પ્રાસંગિક છે.
જીવનમાં સાચા અને ખોટા વિકલ્પ બાબતે દાદા વાસવાણીએ કેટલા સુંદર વિચારો વ્યક્ત કર્યા છે.
હું આ વિચારો અહીં દોહરાવવા માગુ છું.
દાદા વાસવાણીએ કહ્યું “સાચો વિકલ્પ પસંદ કરવા માટે આપણે આપણી ચેતનાને શાંત કરી દેવી જોઈએ, બધી બાજુ ઈશ્વર ઉપસ્થિત છે તેવું માનીને ખૂલ્લા હૃદયથી વિચાર કરીને આપણે સાચો વિકલ્પ પસંદ કરી શકીએ છીએ.
જીવનનો દરેક અનુભવ આપણને એક પાઠ ભણાવી જાય છે.
એ બાબત આપણી ઉપર આધાર રાખે છે કે આ પાઠને આપણે કેવી રીતે સ્વિકારીએ છીએ.
આજના નવયુવાનોએ દાદા વાસવાણીની આવી વાતોમાંથી પ્રેરણા મેળવવી જોઈએ.
જીવનપથ ઉપર હંમેશા એવી પરિસ્થિતિ ઊભી થાય છે કે જેમાં બે થી ચાર વિકલ્પો હોય છે કે જેમાં દ્વિધા ઊભી થાય છે.
આજના સમાજમાં પ્રસરેલા દૂષણોનું સૌથી મોટું કારણ એ છે કે સાચુ શું છે અને ખોટુ શું છે તે બાબત જાણતા હોવા છતાં લોકો ખોટો વિકલ્પ પસંદ કરી બેસે છે.
ભ્રષ્ટાચાર હોય, જ્ઞાતિવાદ હોય, ગૂનાખોરી હોય કે નશાની લત હોય આ તમામ બાબતો સાથે કામ પાર પાડી શકાય છે, પણ વ્યક્તિ પોતાના જીવનમાં વિકલ્પ પસંદ કરવાની પ્રવૃત્તિમાં સુધારો કરે તો જ આવું બની શકે છે.
સમાજની દરેક વ્યક્તિએ સાચો વિકલ્પ પસંદ કરવો અને તે દિશામાં આગળ ધપવું તે સશક્ત સમાજનો આધાર છે.“
સાથીઓ,
એ બહુ સુંદર સહયોગ છે કે આ વર્ષે જ ચંપારણ સત્યાગ્રહના 100 વર્ષ પૂરા થયા છે.
ચંપારણ સત્યાગ્રહના માધ્યમથી મહાત્મા ગાંધીએ માત્ર દેશને જ નહીં, પણ સત્યાગ્રહની શક્તિનો સૌને પરિચય કરાવ્યો હતો, પરંતુ સામાજિક દૂષણો સામે લડવા માટે જનભાગીદારીને પણ એક મજબૂત મંત્ર સ્વરૂપે સ્થાપિત કરવાનું કામ તેમણે કર્યું હતું.
ચંપારણ સત્યાગ્રહના શતાબ્દી વર્ષને સરકાર સ્વચ્છાગ્રહ સ્વરૂપે મનાવી રહી છે.
દાદા વાસવાણીના આશિર્વાદથી સ્વચ્છાગ્રહને વધુ તાકાત મળશે.
તેમના આશિર્વાદ મહાત્મા ગાંધીના અધૂરા સપના પૂરા કરવામાં સહાયક બનશે.
સ્વચ્છ ભારત અભિયાન દેશમાં એક જન આંદોલન તરીકે ચાલી રહ્યું છે.
તા.2 ઓક્ટોબર, 2014ના રોજ જ્યારે આ અભિયાન શરૂ કરવામાં આવ્યું હતું ત્યારે દેશમાં ગ્રામીણ સ્વચ્છતાનું પ્રમાણ માત્ર 39 ટકા હતું તે આજે વધીને 66 ટકા સુધી પહોંચી ગયું છે.
એક ખૂબ જ સ્વસ્થ પરંપરા પણ શરૂ થઈ છે.
ગામડા, જિલ્લા અને રાજ્યો વચ્ચે પોતાને જાહેરમાં શૌચ મુક્ત ઘોષિત કરવાની સ્પર્ધા ચાલી રહી છે.
આજ સુધીમાં દેશમાં 2,17,000 ગામડા પોતાને ખૂલ્લામાં શૌચ મુક્ત કરી ચૂક્યા છે.
દેશના પાંચ રાજ્ય- હિમાચલ પ્રદેશ, હરિયાણા, ઉત્તરાખંડ, સિક્કિમ અને કેરળનો પણ આ યાદીમાં સમાવેશ થયો છે.
આપ સૌ લોકો શિક્ષણના ક્ષેત્રે, મહિલા કલ્યાણ ક્ષેત્રે, આરોગ્ય ક્ષેત્રે કોઈને કોઈ પ્રયાસ કરી રહ્યા છો.
સ્વચ્છાગ્રહમાં તમારો વધુ હિસ્સો લોકોને શિક્ષિત પણ કરશે અને તેમનું આરોગ્ય પણ સુધરશે.
હું આજે આ કાર્યક્રમના માધ્યમથી દેશના તમામ સમાજ સેવા કરતા સંગઠનોને એક અનુરોધ કરવા માગું છું;
સાથીઓ,
ઈંટ અને પત્થર જોડીને શૌચાલય તો બનાવી શકાય છે, કર્મચારીઓને એકઠા કરીને સડકો તો સાફ કરાવી શકાય છે, રેલવે સ્ટેશન અને બસના મથકો પણ સાફ કરાવી શકાય છે, પરંતુ તેમને સતત સ્વચ્છ રાખવા માટે આપણે સૌએ સાથે મળીને પ્રયાસ કરવાનો રહેશે.
સ્વચ્છતા એક વ્યવસ્થા નથી, સ્વચ્છતા એક વૃત્તિ છે.
તે આપણા સૌનો સ્વભાવ બની રહે તે જરૂરી છે.
સ્વચ્છતાને એક પ્રવૃત્તિ માનીને આપણે ભારે ખંતથી હંમેશા અભ્યાસ કરીએ તો આ પ્રવૃત્તિ આપમેળે સમાજની પ્રકૃતિ બની જશે.
આ રીતે પર્યાવરણ સંરક્ષણ તરફ પણ લોકોને સતત જાગૃત કરવાની પણ આવશ્યકતા રહે છે.
આજે જલવાયુ પરિવર્તન સમગ્ર દુનિયાની સામે એક મોટો પડકાર બનીને ઊભું છે.
વધુમાં વધુ વૃક્ષો વાવવાનો કાર્યક્રમ, ઊર્જાનો બગાડ સાથે જોડાયેલા કાર્યક્રમો, સૌર ઊર્જા તરફ લોકોનો ઝોક વધારવાના કાર્યક્રમો, જળ સંચય માટે લોકોને પ્રેરણા આપવાનો કાર્યક્રમ આપણી પ્રકૃતિ અને પર્યાવરણને મજબૂત બનાવશે.
સાથીઓ,
દાદા વાસવાણી અને તેમની સંસ્થાનો મારી ઉપર એટલો સ્નેહ છે કે હું અધિકાર સાથે તમારી સંસ્થાને એક આગ્રહ કરવા માગું છું.
આપણો દેશ 2022માં આઝાદીના 75મા વર્ષનું પર્વ મનાવશે.
દાદા વાસવાણી તો સ્વતંત્રતાના આંદોલનના સાક્ષાત સાક્ષી બની રહ્યા હતા.
દેશની સ્વતંત્રતા માટે પોતાનું જીવન ત્યજી દેનાર આપણા વીર સપૂતોના સપના હજુ પણ અધૂરા છે.
2022 સુધીમા આ અધૂરા સપના પૂર્ણ કરવા માટે દેશ આજે 2017માં એક સંકલ્પ લઈ રહ્યો છે.
આ સંકલ્પ છે – નૂતન ભારત.
દાદા વાસવાણીના આશિર્વાદ, સાધુ વાસવાણી મિશનની ઈચ્છાશક્તિ આ સંકલ્પને સાકાર કરવામાં સહાયક બનશે.
આથી મારો આગ્રહ છે કે તમારી સંસ્થા પણ 2022 માટે પોતાનું ધ્યેય નક્કી કરે.
આ ધ્યેય એવું હોવુ જોઈએ કે જેને સંખ્યામાં માપી શકાય.
જે રીતે સ્વચ્છતાના આગ્રહની સાથે તમે દર વર્ષે 10,000 લોકોનો સંપર્ક કરશો અથવા તો સૌર ઊર્જાને પ્રોત્સાહન આપવા માટે દર વર્ષે 5,000 લોકો સુધી પહોંચશો અથવા તો 10,000 લોકો સુધી પહોંચવાનો સંકલ્પ તમારી સંસ્થાએ પણ લેવો જોઈએ.
જ્યારે દેશની દરેક વ્યક્તિ, દરેક પરિવાર, દરેક સંસ્થા પોત પોતાનું લક્ષ નિર્ધારિત કરશે અને તેને પહોંચી વળવા માટે પરિશ્રમ કરશે તો લક્ષ પણ હાંસલ થશે અને નૂતન ભારતનું સપનું પણ સાકાર થશે.
દાદા વાસવાણીના જીવન તરફ નજર નાંખતા આપણે સૌ એમને જે રીતે પ્રેમ કરીએ છીએ અને જેમને તે પ્રેમ કરી રહ્યા છે તે બધાંએ મળીને આ શતાબ્દી આપણે કેવી રીતે મનાવીશું તે આપણે સૌએ નક્કી કરવાનું રહેશે.
મારૂં સૂચન એ છે કે શતાબ્દી વર્ષે એક મુદ્દા પર કેન્દ્રીત થવું જોઈએ, જેમાં દરેક વ્યક્તિ સમાજ માટે કશુંક કરે, સમાજ માટે જીવે અને મને વિશ્વાસ છે કે દાદા વાસવાણીની તપસ્યાનું તે સાકાર સ્વરૂપ બનશે.
દાદા વાસવાણીએ આપેલા બોધને કારણે આપણને નિરંતર આવું લક્ષ પ્રાપ્ત કરવાની પ્રેરણા મળતી રહેશે.
તેના આશિર્વાદ આપણા સૌ પર અવિરત ચાલુ રહેશે.
આવી શુભેચ્છા સાથે હું મારી વાત પૂરી કરૂં છું.
ફરી એક વખત આપ સૌને ખૂબ ખૂબ શુભેચ્છા પાઠવું છું.
ધન્યવાદ!!!”
TR
