યોર એક્સલન્સી, રાષ્ટ્રપતિ માગુફૂલી,
વિશિષ્ટ મહેમાનો,
ધન્યવાદ, એક્સલન્સી, તમારા આતિથ્યસત્કાર બદલ, તમારી ઉદાર ટિપ્પણીઓ બદલ અને તમારી લાગણી બદલ.
તમે મને અને મારા પ્રતિનિધિમંડળને આપેલા આવકાર બદલ હું તમારો આભારી છું.
આજે રવિવાર હોવા છતાં તમે અમારા માટે સમય કાઢ્યો એ બદલ હું તમારો ખરા દિલથી આભારી છું.
મિત્રો,
હું ડાયનેમિક સિટી દાર એ સલામમાં છું અને તેની મને ખુશી છે.
દાર એ સલામ એટલે શાંતિની ગુફા.
વળી મને કહેવામાં આવ્યું છે કે સ્વાહિલીમાં એક કહેવત છે – હેરિ યાકો હેરિ યાંગુ – એટલે તમારી ખુશીમાં જ મારી ખુશી છે.
આ જુસ્સા, આ ભાવના સાથે જ આજે હું તાન્ઝાનિયામાં આવ્યો છે.
આપણા બંને દેશો વચ્ચેના સંબંધોના મૂળિયા ઊંડે ઇતિહાસમાં રહેલા છે.
સદીઓથી આપણા લોકો એકબીજાને જાણે છે, એકબીજાથી પરિચિત છે.
હિંદ સમુદ્રના જળ આપણને જોડે છે.
આપણે મજબૂત દરિયાઈ સંબંધો ધરાવતા રાષ્ટ્રો છીએ.
સદીઓથી આપણે હિંદ મહાસાગરનો વેપારવાણિજ્ય માટે ઉપયોગ કર્યો છે.
આપણે આજે પરસ્પર નિર્ભર દુનિયાની વાત કરીએ છીએ.
18મી સદીની વાત કરીએ તો ગુજરાતનું માંડવી બંદર અને ઝાંઝિબાર એકબીજાના પર નિર્ભર બંદરો ગણાતા હતા.
તે સમયનું સાહિત્ય જણાવે છે કે ગુજરાતમાં માંડવી બંદર પરના વેપારીઓ સ્વાહિલી જહાજોના આગમનની આતુરતાપૂર્વક રાહ જોતા હતા.
તમારા આ મહાન દેશમાં સૌપ્રથમ આવેલા ભારતીયોમાં મારા પોતાના રાજ્યના લોકો સામેલ હતા.
અત્યારે તાન્ઝાનિયામાં ભારતીય મૂળનો સમુદાય વ્યવસાય, હેલ્થકેર અને શિક્ષણના ક્ષેત્રમાં આપણા લોકો વચ્ચે મહત્ત્વપૂર્ણ કડી છે.
છેલ્લા થોડા દાયકાઓમાં રાષ્ટ્રપતિ ન્યેરેરેના સમયથી આપણી વચ્ચે મૂલ્યોનું આદાનપ્રદાન થયું છે, આપણે હાથમાં હાથ મિલાવની સંઘર્ષ કર્યો છે.
આપણા લોકોની પ્રગતિ અને સમૃદ્ધિ માટેની મજબૂત ઇચ્છાએ આપણા સંબંધોને વ્યાખ્યાયિત કરી છે.
મિત્રો,
છેલ્લા થોડા વર્ષોમાં વેપારવાણિજ્ય, વેપાર અને રોકાણ તથા સાથસહકારમાં આપણું જોડાણ વધારે મજબૂત થયું છે, આપણા સંબંધો વધુ ખીલ્યા છે.
જો અત્યારે ભારત દુનિયાનું સૌથી ઝડપથી વિકસતું મોટું અર્થતંત્ર છે, તો તાન્ઝાનિયા આફ્રિકા ખંડમાં સૌથી વધુ મહત્ત્વપૂર્ણ અર્થતંત્રોમાંનું એક છે.
રાષ્ટ્રપતિ માગુફૂલી સાથે આજે મેં વિગતવાર ચર્ચા કરી હતી, જેમાં આપણી ભાગીદારીના તમામ મુદ્દાઓ આવરી લીધા હતા.
આપણો સાથસહકાર આપવાની વિસ્તૃત કાર્યસૂચિ આપણી મુખ્ય વિકાસલક્ષી પ્રાથમિકતાઓ અને આપણી સુરક્ષાની સામાન્ય જરૂરિયાતોથી સંચાલિત છે.
આ ચર્ચાઓ પાયો નાંખશે, જેના પર આપણે 21મી સદીની ભાગીદારીનું નિર્માણ કરીશું.
મિત્રો,
તાન્ઝાનિયાની વિકાસયાત્રામાં ભારત ભરોસાપાત્ર ભાગીદાર છે અને હંમેશા રહેશે.
અને તમે
• તમારી કૃષિનું આધુનિકરણ કરી રહ્યા છો;
• તમારી એજ્યુકેશન અને હેલ્થકેર સિસ્ટમનું વિસ્તરણ કરી રહ્યા છો; અને
• તમારા અર્થતંત્રનું આધુનિકરણ કરી રહ્યા છો;
• તમારા યુવાનોને કુશળ બનાવી રહ્યા છો;
• તમારી ક્ષમતાઓ અને સંસ્થાઓનું નિર્માણ કરી રહ્યા છો;
• તમારા લોકો અને સમાજને સુરક્ષિત કરી રહ્યા છો;
ત્યારે આ તમામ બાબતોમાં ભારત સ્વરૂપે તમને વિશ્વસનિય મિત્ર મળશે.
એક મિત્ર સ્વરૂપે અમે તાન્ઝાનિયા સાથે અમારા અનુભવો, અમારી કુશળતાઓ, અમારી ક્ષમતાઓ અને અમારી ટેકનોલોજી વહેંચવા તૈયાર છીએ.
અને તે તમારી જરૂરિયાતો અને પ્રાથમિકતાઓને આધારે.
મિત્રો,
હું તમનેઃ
• હિઝ એક્સલન્સી, રાષ્ટ્રપતિ જોહન માગુફૂલીના સ્વાસ્થ્ય અને સફળતા માટે;
• આ મહાન દેશ તાન્ઝાનિયાની મૈત્રીપૂર્ણ અને સત્કારપ્રિય જનતાની પ્રગતિ અને સમૃદ્ધિ માટે; અને
• ભારત અને તાન્ઝાનિયાની લાંબા ગાળાની મૈત્રી અને ભાગીદારી માટે
મારી સાથે પ્રાર્થના કરવા અને શુભેચ્છા આપવા જોડાવા વિનંતી કરું છું.
TR/GP
