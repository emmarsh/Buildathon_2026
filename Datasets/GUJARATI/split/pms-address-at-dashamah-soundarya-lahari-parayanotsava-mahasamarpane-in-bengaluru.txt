વેદાંત ભારતી સાથે જોડાયેલા તમામ વરિષ્ઠ મહાનુભવો, દેવીઓ અને સજ્જનો,
જૂની માન્યતા છે કે જયારે એક જ જગ્યા ઉપર, એક જ સ્વરમાં એકસાથે મળીને મંત્રોનો જાપ કરવામાં આવે તો તે જગ્યાએ ઉર્જાનું એક એવું ચક્ર નિર્માણ પામે છે, જે મનમંદિર, શરીર, આત્મા બધાને પોતાની પરિધિમાં સમાવી લે છે.
નાદ-બ્રહ્મની કલ્પના આપણે ત્યાં એ જ સંદર્ભમાં સ્વીકૃત કરવામાં આવી છે.
આધુનિક વિજ્ઞાન પણ નાદ-બ્રહ્મનાં સામર્થ્યની, મંત્રોનાં ઉચ્ચારણની તાકાતને નકારતું નથી.
આજે, આ સમયે હું દક્ષિણામૂર્તિ સ્ત્રોત અને સૌંદર્યલહરીનાં આ અદભુત પાઠથી સમગ્ર વાતાવરણમાં એ જ ઉર્જાનો અનુભવ કરી રહ્યો છું.
એક દિવ્યાનુભૂતિ જેમાં રસ પણ છે, રહસ્ય પણ છે અને ઈશ્વરની સાથે એકાકાર થઇ જવાની અદમ્ય ઈચ્છા પણ છે.
સૌંદર્યલહરીનાં પ્રત્યેક મંત્રમાં એક અલગ જ શક્તિ છે, એક અલગ ભાવ છે.
તે ભાવ, તે શક્તિ આ સમયે આપણને સૌને એક નવી ચેતના, નવી ઉર્જાથી ભરી રહી છે અને મારું સૌભાગ્ય રહ્યું છે, હું વર્ષોથી નવરાત્રીની સાધના સાથે જોડાયેલો વ્યક્તિ રહ્યો છું અને મારી નવરાત્રીની સાધનાનો જે ક્રમ છે તેમાં એક સ્થાન સૌંદર્યલહરીનું પણ છે.
હું પરમ પૂજ્ય શ્રી શ્રી શંકર ભારતી મહાસ્વામીજીને નમન કરીને વેદાંત ભારતીનો આભાર વ્યક્ત કરું છું કે તેમણે મને આ કાર્યક્રમમાં ભાગ લેવા માટે આમંત્રિત કર્યો અને તે જ ભાવવિશ્વમાં કેટલીક ક્ષણો વિતાવવાનું મને સૌભાગ્ય આપ્યું.
એ મારું સદ્ભાગ્ય છે કે શ્રી શ્રી શંકર ભારતી મહાસ્વામીજીનાં સાનિધ્યમાં સૌંદર્યલહરીનાં પાઠનો સાક્ષાત અનુભવ આજે મને પણ મળી શક્યો.
સ્વામીજીનાં આશીર્વાદથી આ રીતે સૌંદર્યલહરીનાં પાઠનાં દસ વર્ષ પૂર્ણ થઇ રહ્યા છે.
આપ સૌને મારા તરફથી ખુબ ખુબ અભિનંદન છે, ખુબ શુભકામનાઓ છે.
અને હું માનું છું કે તમે ભાગ્યશાળી છો, આ પવિત્ર કાર્યનો તમે એક ભાગ બની શક્યા છો.
ભાઈઓ બહેનો, આઠ દસ દિવસ પહેલા હું કેદારનાથજી ગયો હતો.
મંદિરના કપાટ બંધ થવાના હતા.
મારું સૌભાગ્ય હતું કે મહાદેવજીનાં દર્શન કરવાનો મને અવસર મળ્યો.
જયારે પણ હું કેદારનાથ જાઉં છું, મારા મનમાં એક વિચાર વારંવાર આવે છે.
કઈ રીતે હજાર વર્ષો પૂર્વે આદિ શંકરાચાર્યજી આ દુર્ગમ સ્થળ પર પહોંચ્યાં હશે.
આધુનિક ટેકનોલોજીના આ યુગમાં જ્યાં આજે પણ જવું સહેલું નથી, ત્યાં હજાર વર્ષો પૂર્વે આદિ શંકર કઈ રીતે પહોંચ્યા હશે.
ઉર્જાનું તે કયું ચક્ર હશે, કયું સામર્થ્ય હશે, જેની શક્તિથી માત્ર 32 વર્ષની આયુમાં શંકરાચાર્યજીએ સમગ્ર ભારતની ત્રણ વાર પગે ચાલીને પરિક્રમા કરી, દેશના ચાર ખૂણામાં ચાર મઠોની સ્થાપના કરી.
ભારતની સાંસ્કૃતિક એકતાને એક માળામાં પરોવવાનો અદભુત સફળ પ્રયાસ કર્યો.
આદિ શંકરાચાર્યજીએ પોતાનું જીવન આપણી આધ્યાત્મિક પરંપરાઓને મજબુત કરવામાં સમર્પિત કરી દીધું હતું.
આપણી સંસ્કૃતિમાં જે ખોટી પરંપરાઓ ધીમે ધીમે ભેગી થઇ ગઈ હતી, તેમનું આદિ શંકરાચાર્યજીએ ખુબ સ્પષ્ટ રીતે, ઝીણવટ પૂર્વક તેની સમીક્ષા અને વિશ્લેષણ કર્યું અને એ ઉંમરે પોતાની અંદરની ખરાબીઓની ટીકા કરવાની એમણે હિંમત બતાવી.
સ્પષ્ટ તર્કો આપીને તેમણે આવનારી પેઢીને ખોટા રસ્તા પર જતા રોકવા માટે ભરપુર પ્રયાસો કર્યા.
શિવ, શક્તિ, વિષ્ણુ ગણપતિ અને કુમારની પૂજાને, એક સાથે કરવાની પરંપરાને તમે બળ આપ્યું.
આદિ શંકરાચાર્યએ વેદ અને ઉપનિષદનાં જ્ઞાનથી સંપૂર્ણ ભારતને એકીકૃત કર્યું, એકતાનાં ભાવ સાથે જોડ્યું.
શાસ્ત્રને તેમણે સાધન બનાવ્યું, શસ્ત્ર ના બનવા દીધું.
જુદી જુદી વિચારધારાઓ અને દર્શનની સઘળી વાતોને એમણે આત્મસાત કરી અને લોકોને જ્ઞાન અને ભક્તિનાં માર્ગ પર ચાલવા માટે પ્રેરિત કર્યા.
ભવિષ્યની પેઢી માટે તેમણે સૌંદર્યલહરીની રચના કરી.
એક એવી રચના જેનાથી દેશનો સામાન્ય નાગરિક જોડાઈ શક્યો.
દેવીની સ્તુતિ કરીને સૌંદર્યલહરીમાં એ વાત ઉપર વિશેષ ભાર મુકવામાં આવ્યો કે ઈશ્વરના જુદા જુદા સ્વરૂપોમાં કોઈ ભેદ કરવામાં ન આવે.
“एकं सद्विप्रा बहुधा वदन्ति”
સૌંદર્યલહરીથી મળેલા આશીર્વાદ ભક્તોમાં પણ કોઈપણ ભેદભાવ વિના, પ્રત્યેકને સમાન રૂપે પ્રાપ્ત થાય છે.
કહેવાય છે કે સૌંદર્યલહરીનાં પાઠથી જ્ઞાન, ધન, સ્વાસ્થ્ય, બધાનો લાભ થાય છે.
આદિ શંકરાચાર્ય દ્વારા કરવામાં આવેલું તપ ભારતીય સંસ્કૃતિના વર્તમાન સ્વરૂપમાં આજે પણ વિદ્યમાન છે.
એક એવી સંસ્કૃતિ જેની માટે બધું જ ગ્રાહ્ય છે, જે બધાને આત્મસાત કરે છે, બધાને સાથે લઈને ચાલે છે.
અને એ જ સંસ્કૃતિ ન્યુ ઇન્ડિયાનો પણ આધાર છે.
એવી સંસ્કૃતિ જે સૌનો સાથ સૌનો વિકાસના મંત્ર પર વિશ્વાસ ધરાવે છે.
ભાઈઓ અને બહેનો, આદિ શંકાચાર્યનાં સંદેશને જન-જન સુધી પહોંચાડવામાં શ્રી શ્રી શંકરભારતી મહાસ્વામીજીએ પોતાનું જીવન સમર્પિત કરી દીધું છે.
સમગ્ર વિશ્વને એક પરિવાર માનીને એકાત્મ ભાવનો આદિ શંકરાચાર્યનો સંદેશ તેઓ વેદાંત ભારતીના માધ્યમથી લોકો સુધી પહોંચાડી રહ્યા છે.
વેદ, ઉપનિષદ, અનેક ભાષ્યો, કેટલાય પુસ્તકોનાં પ્રકાશનથી તેઓ સતત જોડાયેલા રહ્યા છે અને તે પ્રવૃત્તિને આગળ વધારતાં ગયા છે.
સાથીઓ ભારતનો આધ્યાત્મિક મહિમા અને અતિ પ્રાચીન સંદેશને જેટલા વધુ લોકો વાંચે, તેટલું જ વિશ્વનું કલ્યાણ થશે.
ગૂંચવણોમાં ફસાઈને પડેલી માનવજાત, સંકટોથી ઘેરાયેલી માનવજાત, તું મોટો કે હું મોટો, તારો માર્ગ મોક્ષને પ્રાપ્ત કરશે કે મારો માર્ગ મોક્ષને પ્રાપ્ત કરશે, એવા સંકટમાંથી જયારે માનવજાત પસાર થઇ રહી છે ત્યારે આદિ શંકરાચાર્ય અદ્વૈતનો સિદ્ધાંત જ્યાં દ્વૈત નથી, ત્યાં જ તો અદ્વૈત હોય છે અને જ્યાં દ્વૈત નથી ત્યાં સંઘર્ષની સંભાવના પણ નથી હોતી.
સંપૂર્ણ વિશ્વનાં દેશોમાં જીવનનાં માર્ગમાં જયારે પણ કોઈ પ્રકારની અડચણ આવે છે ત્યારે દુનિયાની નજર ભારતની સંસ્કૃતિ અને સભ્યતા પર આવીને અટકી જાય છે.
એક રીતે વિશ્વની બધી જ સમસ્યાઓનો ઉત્તર આપણી પરંપરાઓમાંથી મળી શકે તેમ છે.
આપણી સંસ્કૃતિમાંથી થઇ શકે તેમ છે.
જયારે આપણે કહીએ છીએ અને માત્ર કહીએ છીએ એવું નથી, આપણને તે રીતે જીવવાનાં સંસ્કાર મળેલા છે.
ॐ सह नाववतु । सह नौ भुनक्तु ।
सह वीर्यं करवावहै । तेजस्वि नावधीतमस्तु मा विद्विषावहै ।
ॐ शान्तिः शान्तिः शान्तिः ॥
