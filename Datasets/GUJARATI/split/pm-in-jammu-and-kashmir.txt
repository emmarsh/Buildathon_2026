પ્રધાનમંત્રી શ્રી નરેન્દ્ર મોદીએ આજે જમ્મુ-કાશ્મીર રાજ્ય માટે 80 હજાર કરોડ રૂપિયાવાળા વિકાસ પેકેજની જાહેરાત કરી હતી.
શ્રીનગરના શેર-એ-કાશ્મીર સ્ટેડિયમમાં પોતાના સંબોધન દરમિયાન શ્રી નરેન્દ્ર મોદીએ પૂર્વ પ્રધાનમંત્રી શ્રી અટલ બિહારી બાજપેયીના સંદેશ કશ્મીરિયત,જમ્હૂરિયત, ઇન્સાનિયતને ફરી યાદ કરાવ્યો હતો.
પ્રધાનમંત્રીએ ભારતની સૂફી પરંપરાનો ઉલ્લેખ કરતાં કહ્યું હતું કે ભારત કશ્મીરિયત વગર અધૂરું છે.
તેમણે જમ્હૂરિયત (લોકતંત્ર)માં વિશ્વાસ જાળવી રાખવા માટે રાજ્યના લોકોની પ્રશંસા કરી હતી અને કહ્યું કે જમ્મુ અને કાશ્મીરની પ્રગતિ માણસાઈ એટલે કે ઇન્સાનિયતથી જ થઇને રહેશે.
પ્રધાનમંત્રીએ કહ્યું કે તેમની સરકાર સબકા સાથ સબકા વિકાસ માટે કામ કરી રહી છે અને એટલા માટે એ પણ જરૂરી છે કે વિકાસ દેશના દરેક ભાગ સુધી પહોંચે.
તેમણે કહ્યું કે જમ્મુ-કાશ્મીર માટે એ દિવસો ફરી આવવા જોઇએ કે જ્યારે દેશભરમાંથી લોકો આ રાજ્યની યાત્રા માટે પૈસાની બચત કરતાં હતાં.
તેમણે કહ્યું કે પર્યટન ઉપરાંત પશ્મીના અને કેસર વગેરે ક્ષેત્રો તરફ પણ ધ્યાન આપવામાં આવી રહ્યું છે.
પ્રધાનમંત્રી શ્રી નરેન્દ્ર મોદીએ 450 મેગાવૉટ બગલિહાર જળ વિદ્યુત પરિયોજનાના દ્વિતિય તબક્કાનું ઉદ્ધાટન કર્યું હતું.
ચંદ્રકોટ, રામવનમાં રાષ્ટ્રીય ધોરીમાર્ગ-44ના ઉધમપુર-રામવન તથા રામવન-બનિહાલ વચ્ચેના ફોરલેન પરિયોજનાનું શિલાન્યાસ પણ કર્યું હતું.
તેમણે નવીકરણીય ઉર્જા ઉત્પાદન માટે કેન્દ્ર સરકારની પહેલ અંગે જણાવ્યું હતું અને આ સંદર્ભે 175 ગીગાવૉટના મહત્વાકાંક્ષી લક્ષ્યની વાત પણ કરી હતી.
તેમણે કહ્યું કે આ જળવાયુ પરિવર્તનના વૈશ્વિક મુદ્દાનો સામનો કરવા માટેનો સૌથી સારો માર્ગ છે.
પ્રધાનમંત્રીએ કહ્યુંકે તેમણે શ્રીનગરમાં જમ્મુ-કાશ્મીર માટે 80 હજાર કરોડ રૂપિયાના જે પેકેજની જાહેરાત કરી છે તેનાથી રાજ્યને નવી તાકાત મળશે અને યુવાઓ માટે રોજગારીની નવી તકોનું નિર્માણ થશે.
AP/J.Khunt
