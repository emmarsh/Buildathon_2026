પ્રધાનમંત્રી શ્રી નરેન્દ્ર મોદીએ આજે જમ્મુ અને કાશ્મીર માટે 80 હજાર કરોડ રૂપિયાના પેકેજની જાહેરાત કરી.
શ્રીનગરમાં શેર એ કશ્મીર સ્ટેડિયમમાં જાહેર સભાને સંબોધતા શ્રી નરેન્દ્ર મોદીએ શ્રી અટલ બિહારી વાજપેયીના કશ્મીરિયત, જમ્હુરિયત, ઈન્સાનિયત (માનવતા)ના સંદેશને યાદ કર્યો.
પ્રધાનમંત્રીએ ભારતની સૂફી પરંપરાનો ઉલ્લેખ કરતા જણાવ્યું કે, ‘ભારત કશ્મીકરિયત વિના પૂર્ણ નથી.’
તેમણે લોકશાહીમાં વિશ્વાસ મૂકવા બદલ રાજ્યના લોકોની પ્રશંસા કરી અને કહ્યું કે જમ્મુ અને કાશ્મીરની પ્રગતિ માનવતાના આધારે હોવી જોઈએ.
પ્રધાનમંત્રીએ જણાવ્યું કે તેમની સરકારે ‘સૌનો સાથ, સૌનો વિકાસ’ માટે કામ કર્યું છે અને એટલે એ જરૂરી છે કે દેશના તમામ હિસ્સાઓ સુધી વિકાસ પહોંચે.
તેમણે જણાવ્યું કે જમ્મુ અને કાશ્મીર રાજ્યે ફરી એ દિવસો તરફ વળવું જોઈએ, જ્યારે ભારતના તમામ હિસ્સાઓના લોકો આ રાજ્યમાં પ્રવાસ કરવા માટે પૈસા બચાવતા હતા.
તેમણે જણાવ્યું કે પર્યટન ઉપરાંત પશ્મીના અને કેસર જેવા ક્ષેત્રો પર પણ ધ્યાન અપાઈ રહ્યું છે.
પ્રધાનમંત્રીએ વર્ષ 2001માં ગુજરાતમાં ભૂકંપ બાદ પુનર્નિર્માણના પોતાના અનુભવનું વર્ણન કર્યું.
તેમણે જણાવ્યું કે ગયા વર્ષે પૂરને કારણે જમ્મુ અને કાશ્મીર રાજ્યને ઘણું નુકસાન વેઠવું પડ્યું હતું, પરંતુ તેમણે અહીંના લોકોમાં હિંમત જોઈ હતી અને તેમને વિશ્વાસ હતો કે રાજ્ય ઝડપભેર મુશ્કેલીઓમાંથી બહાર નીકળશે.
તેમણે પૂર પછી તરત પોતે જમ્મુ કાશ્મીર આવ્યા હતા અને ગયા વર્ષે દિવાળી રાજ્યમાં જ ઉજવી હતી, તે યાદ કર્યુ. શ્રી નરેન્દ્ર મોદીએ એ પણ યાદ કર્યું કે ગયા વર્ષે જમ્મુ અને કાશ્મીરમાં પૂર રાહત માટે તેમના માતાએ તેમને 5000 રૂપિયા આપ્યા હતા.
પ્રધાનમંત્રીએ જણાવ્યું કે હજુ થોડા સમય અગાઉ સુધી ભારતમાં નિરાશાનો માહોલ હતો, જે છેલ્લા 17 મહિનામાં સમાપ્ત થયો છે.
તેમણે જણાવ્યું કે વિશ્વભરમાં હવે ભારત સૌથી ઝડપી વૃદ્ધિ પામતી અર્થવ્યવસ્થા ગણાય છે.
પ્રધાનમંત્રીએ જણાવ્યું કે, યુવાન ક્રિકેટર પરવેઝ રસૂલના ઘર એવા જમ્મુ-કાશ્મીરમાં ફરી એકવાર આંતરરાષ્ટ્રીય ક્રિકેટ મેચનું આયોજન કરવું જોઈએ.
તેમણે કહ્યું કે, ભારતના ટોચના બેટ્સમેન આ રાજ્યમાં બનેલા બેટનો ઉપયોગ કરે છે.
આ પ્રસંગે જમ્મુ અને કાશ્મીરના મુખ્યમંત્રી શ્રી મુફ્તી મોહમ્મદ સઈદ, કેન્દ્રિય મંત્રી શ્રી નિતિન ગડકરી અને કેન્દ્રિય રાજ્યમંત્રી શ્રી ડૉ. જિતેન્દ્ર સિંહ પણ ઉપસ્થિત હતા.
AP/J.Khunt
