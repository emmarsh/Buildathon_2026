પ્રધાનમંત્રી શ્રી નરેન્દ્ર મોદીની અધ્યક્ષતામાં કેન્દ્રીય મંત્રીમંડળને ભારત સરકારનાં રિસર્ચ ડિઝાઇન એન્ડ સ્ટાન્ડર્ડ્સ ઓર્ગેનાઇઝેશન (આરડીએસઓ) અને રિપબ્લિક ઑફ કોરિયા રેલરોડ રિસર્ચ ઇન્સ્ટિટ્યૂટ (કેઆરઆરઆઈ) વચ્ચે રેલવેનાં ક્ષેત્રમાં વૈજ્ઞાનિક અને ટેકનિકલ સાથ-સહકારને મજબૂત કરવા અને પ્રોત્સાહન આપવા માટે 10 જુલાઈ, 2018નાં રોજ થયેલા સહકાર માટેનાં સમજૂતીકરાર (એમઓયુ)ની જાણકારી આપવામાં આવી હતી.
અસર:
આ એમઓયુ ભારતીય રેલવેને કોરિયા રેલરોડ રિસર્ચ ઇન્સ્ટિટ્યૂટ સાથે રેલવે ક્ષેત્રમાં નવીનત્તમ મહિતી અને કુશળતાઓ વહેંચવા અને તેનું આદાન-પ્રદાન કરવા માટેનું મંચ પૂરું પાડશે.
એમાં ટેકનિકલ નિષ્ણાતો, વિવિધ અહેવાલો અને ટેકનિકલ દસ્તાવેજોનું આદાન-પ્રદાન, ચોક્કસ ટેકનોલોજીનાં ક્ષેત્રો પર તાલીમ અને સેમિનાર/કાર્યશાળાનું આયોજન તથા જાણકારીની વહેંચણી માટેના અન્ય આદાન-પ્રદાનો સામેલ છે.
વિગત:
આ એમઓયુ નીચેનાં મહત્ત્વપૂર્ણ ક્ષેત્રોમાં કેન્દ્રિત અભિગમ માટે સહકાર સ્થાપિત કરવા માળખું પ્રદાન કરશેઃ
પારસ્પરિક હિત ધરાવતી બાબતો માટે સંયુક્ત સંશોધનનું આયોજન અને અમલીકરણ;
ભારતમાં અત્યાધુનિક રેલવે સંશોધન અને વિકાસ સુવિધાઓ સ્થાપિત કરવા માટે સહકાર;
ટેકનિકલ સેમિનાર અથવા ફોરમનું આયોજન અને અમલીકરણ;
કેઆરઆરઆઈ દ્વારા આરડીએસઓ અધિકારીઓ માટે ટૂંકા ગાળાનાં તાલીમ કાર્યક્રમો;
કેઆરઆરઆઈ અને આરડીએસઓ વચ્ચે મર્યાદિત સમયગાળાનાં ચોક્કસ પ્રોજેક્ટ માટે અધિકારીઓનાં આદાન-પ્રદાનનો કાર્યક્રમ
બંને દેશોનાં રેલવે ઉદ્યોગનાં વિકાસ માટે પરામર્શ; અને
બંને પક્ષો દ્વારા સંમત સાથ-સહકાર પ્રવૃત્તિઓનું કોઈ પણ સ્વરૂપ.
પૃષ્ઠભૂમિ:
રેલવે મંત્રાલયે રેલવે ક્ષેત્રમાં ટેકનિકલ સાથ-સહકાર સ્થાપિત કરવા માટે વિવિધ વિદેશી સરકારો અને રાષ્ટ્રીય રેલવે વિભાગો સાથે સમજૂતીકરારો (એમઓયુ) કર્યા છે.
આ સાથસહકાર સ્થાપિત કરવા માટેનાં ઓળખ કરાયેલા ક્ષેત્રોમાં હાઈ સ્પીડ કોરિડોર, હાલનાં વિવિધ રૂટની ઝડપ વધારવી, વૈશ્વિક કક્ષાનાં સ્ટેશનો વિકસાવવા, હેવી હોલ કામગીરીઓ અને રેલ માળખાનું આધુનિકરણ વગેરે સામેલ છે.
આ સાથસહકાર રેલવે ટેકનોલોજી અને કામગીરી, જાણકારીની વહેંચણી, ટેકનિકલ મુલાકાતો, પારસ્પરિક હિતનાં ક્ષેત્રોમાં તાલીમ અને સેમિનારો અને કાર્યશાળાઓનું આયોજન કરવું.
NP/J.Khunt/GP/RP
