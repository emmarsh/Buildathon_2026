ಮೊದಲಿಗೆ ನಿಮ್ಮೆಲ್ಲರಿಗೂ ನಮಸ್ಕಾರಗಳು.
ನನ್ನ ರೈತ ಸಹೋದರ ಮತ್ತು ಸಹೋದರಿಯರೇ, ನಿಮ್ಮೆಲ್ಲರಿಗೂ ನನ್ನ ಶುಭ ಹಾರೈಕೆಗಳು.
ಇಂದು ನಿಜಕ್ಕೂ ನನ್ನ ಪಾಲಿಗೆ ಅತ್ಯಂತ ಸಂತೋಷ ತಂದಿದೆ.
ಏಕೆಂದರೆ, ನಮ್ಮೊಂದಿಗೆ ಸಂಪರ್ಕ ಹೊಂದಿರುವ ರೈತ ಸಮುದಾಯದ ಸಹೋದರ-ಸಹೋದರಿಯರ ಅನುಭವಗಳನ್ನು ಅವರ ಬಾಯಿಯಿಂದಲೇ ನೇರವಾಗಿ ಕೇಳುವ ಅಪರೂಪದ ಅವಕಾಶ ನನಗೆ ಸಿಕ್ಕಿದೆ.
ಅಂದಹಾಗೆ, ನಮ್ಮ ರೈತ ಸೋದರ-ಸೋದರಿಯರು ನಮ್ಮೊಂದಿಗೆ ಸಂಪರ್ಕ ಹೊಂದಿದ್ದಾರೆಂದೆ.
ಹೌದು, ನಮ್ಮ ಈ ಸೋದರ-ಸೋದರಿಯರು ದೇಶಾದ್ಯಂತ ಇರುವ 600 ಕೃಷಿ ವಿಜ್ಞಾನ ಕೇಂದ್ರಗಳು (ಕೆವಿಕೆ) ಮತ್ತು ನಮ್ಮ ಹಳ್ಳಿಗಳಲ್ಲಿರುವ 2 ಲಕ್ಷಕ್ಕೂ ಹೆಚ್ಚಿನ ಸಾಮಾನ್ಯ ಸೇವಾ ಕೇಂದ್ರಗಳ ಮೂಲಕ ನಮ್ಮೊಂದಿಗೆ ಬೆಸೆದುಕೊಂಡಿದ್ದಾರೆ.
ನೀವೆಲ್ಲರೂ ಇಂದು ನನ್ನೊಂದಿಗೆ ಮಾತನಾಡಲು ಪುರಸೊತ್ತು ಮಾಡಿಕೊಂಡಿದ್ದೀರಿ.
ನೀವೆಲ್ಲರೂ ನನ್ನೆದುರು ತುಂಬಾ ಸಂತೋಷದಿಂದ ಕುಳಿತುಕೊಂಡಿದ್ದೀರಿ.
ನಿಮ್ಮ ಮುಖದ ಮೇಲಿರುವ ನಗು ಮತ್ತು ಉತ್ಸಾಹ-ಹುಮ್ಮಸ್ಸುಗಳನ್ನು ನನ್ನೆದುರು ಇರುವ ಟಿ.ವಿ.
ಪರದೆಯ ಮೇಲೆ ನೋಡುತ್ತಿದ್ದೇನೆ.
ಇವತ್ತು ನಿಜಕ್ಕೂ ನನಗೆ ತುಂಬಾ ಸಂತೋಷವಾಗಿದೆ.
ಅಂದಹಾಗೆ, ರೈತರು ನಮಗೆಲ್ಲ ಬೇಕಾದ ದವಸ-ಧಾನ್ಯಗಳನ್ನು ಪೂರೈಸುತ್ತಿದ್ದಾರೆ; ಹಾಗೆಯೇ, ದನಕರುಗಳಿಗೆ ಬೇಕಾದ ಮೇವನ್ನೂ ಪೂರೈಸುತ್ತಿದ್ದಾರೆ.
ಇಷ್ಟೇ ಅಲ್ಲ, ಕೈಗಾರಿಕೆಗಳಿಗೆ ಬೇಕಾದ ಕಚ್ಚಾ ಸಾಮಗ್ರಿಗಳನ್ನು ಪೂರೈಸುತ್ತಿರುವವರೂ ರೈತರೇ ಆಗಿದ್ದಾರೆ.
ಒಟ್ಟಿನಲ್ಲಿ ಇವತ್ತು ಇಡೀ ದೇಶ ಆಹಾರ ಭದ್ರತೆಯನ್ನು ಸಾಧಿಸಿದ್ದರೆ ಅದರ ಶ್ರೇಯಸ್ಸು ನಿಜವಾಗಿಯೂ ನಮ್ಮ ಕೃಷಿಕ ಸೋದರ-ಸೋದರಿಯರಿಗೇ ಸಲ್ಲಬೇಕು.
ಆಹಾರ ಧಾನ್ಯಗಳ ವಿಷಯದಲ್ಲಿ ಭಾರತವನ್ನು ಸ್ವಾವಲಂಬಿಯನ್ನಾಗಿ ಮಾಡಲು ನಮ್ಮ ರೈತರು ಶಕ್ತಿ ಮೀರಿ ಶ್ರಮಿಸುತ್ತಿದ್ದಾರೆ.
ಆದರೆ, ಕಾಲ ಉರುಳಿದಂತೆ ನಮ್ಮ ರೈತರ ಸ್ವಯಂ ಅಭಿವೃದ್ಧಿ ಹಿನ್ನಡೆ ಕಾಣುತ್ತಲೇ ಬಂದಿದೆ.
ಏಕೆಂದರೆ, ಮೊದಲಿನಿಂದಲೂ ದೇಶದ ರೈತ ಸಮುದಾಯದ ಹಿತವನ್ನು ಅವರ ಹಣೆಬರಹಕ್ಕೇ ಬಿಡಲಾಗಿದೆ.
ಈ ಬಗೆಯ ಆಲೋಚನಾ ವಿಧಾನದಲ್ಲಿ ಬದಲಾವಣೆಯನ್ನು ತರಲು ನಿರಂತರ ಪ್ರಯತ್ನ, ಅದರಲ್ಲೂ ವೈಜ್ಞಾನಿಕವಾದ ಪ್ರಯತ್ನ ಅಗತ್ಯವಾಗಿದೆ.
ಆದರೆ, ಇದನ್ನು ತುಂಬಾ ತಡ ಮಾಡಲಾಗಿದೆ.
ಇದೇನೇ ಇರಲಿ, ರೈತರಿಗೆ ಒಳ್ಳೆಯ ಗುಣಮಟ್ಟದ ಬೀಜಗಳನ್ನು ಸಿದ್ಧಪಡಿಸಲು, ಅವುಗಳನ್ನು ರೈತರಿಗೆ ಪೂರೈಸಲು, ಅವರಿಗೆ ವಿದ್ಯುತ್, ನೀರು ಮತ್ತು ಮಾರುಕಟ್ಟೆ ಸೌಲಭ್ಯಗಳನ್ನು ಒದಗಿಸಲು ಅಗತ್ಯವಾದ ಪ್ರತಿಯೊಂದೂ ಸಮತೋಲಿತ ಮತ್ತು ಪರಿಪೂರ್ಣವಾದ ಪ್ರಯತ್ನಗಳನ್ನು ಕಳೆದ ನಾಲ್ಕು ವರ್ಷಗಳಲ್ಲಿ ನಾವು ಕೈಗೊಂಡಿದ್ದೇವೆ.
ಇಷ್ಟೇ ಅಲ್ಲ, 2022ರ ಹೊತ್ತಿಗೆ ನಮ್ಮ ರೈತರ ಆದಾಯವನ್ನು ಇಮ್ಮಡಿಗೊಳಿಸುವ ಗುರಿಯೊಂದಿಗೆ ಮುಂದಡಿ ಇಡಲು ನಾವು ತೀರ್ಮಾನಿಸಿದ್ದೇವೆ.
ಅಂದರೆ, ನಾವೆಲ್ಲರೂ ಸರಕಾರದ ಹಳೆಯ ನೀತಿಗಳನ್ನು ಬದಲಾಯಿಸುವ ಮೂಲಕ ಮುಂದಕ್ಕೆ ಹೆಜ್ಜೆ ಇಡಬೇಕಾಗಿದೆ.
ಹಾಗೆಯೇ, ಎಲ್ಲೆಲ್ಲಿ ಕಷ್ಟಗಳಿವೆಯೋ, ಅಡೆತಡೆಗಳಿವೆಯೋ ಅವುಗಳನ್ನೆಲ್ಲ ಮೀರಿ ನಾವು ಮುಂದಡಿ ಇಡಬೇಕಾಗಿದೆ.
ನಾವು ರೈತರ ಆದಾಯವನ್ನು ದುಪ್ಪಟ್ಟುಗೊಳಿಸುವ ಬಗ್ಗೆ ಮಾತನಾಡಿದಾಗ ತುಂಬಾ ಜನರು ನಮ್ಮನ್ನು ಲೇವಡಿ ಮಾಡಿದರು.
ಅವರೆಲ್ಲರೂ, ಇದಂತೂ ಖಂಡಿತವಾಗಿಯೂ ಸಾಧ್ಯವಿಲ್ಲ ಎಂದರು; ಇದೆಲ್ಲ ತುಂಬಾ ಕಷ್ಟವಾದ ಕೆಲಸ, ಇದನ್ನೆಲ್ಲ ಯಾರು ಮಾಡುತ್ತಾರೆ ಎಂದರು; ಇಷ್ಟೇ ಅಲ್ಲ, ಇವರೆಲ್ಲ ಸೇರಿಕೊಂಡು ಒಂದು ಬಗೆಯ ಮಂಕು ವಾತಾವರಣವನ್ನು ಸೃಷ್ಟಿಸಿದರು.
ಆದರೆ, ನಾವು ಇದನ್ನೆಲ್ಲ ಬಗೆಹರಿಸಿದೆವು.
ನಮ್ಮ ರೈತಬಂಧುಗಳಿಗೆ ಒಂದು ಗುರಿಯನ್ನು ಕೊಟ್ಟು, ಅದಕ್ಕೆ ಪೂರಕವಾದ/ಅಗತ್ಯವಾದ ವಾತಾವರಣವನ್ನು ನಿರ್ಮಿಸಿ ಕೊಟ್ಟರೆ ನಮ್ಮ ರೈತರು ಯಾವುದೇ ಸವಾಲನ್ನಾದರೂ ಸರಿ, ಸ್ವೀಕರಿಸಲು ಸಿದ್ಧರಾಗುತ್ತಾರೆನ್ನುವ ವಿಶ್ವಾಸ ಮತ್ತು ನಂಬಿಕೆ ನನಗಿದೆ.
ರೈತರು ಕಷ್ಟಪಟ್ಟು ಕೆಲಸ ಮಾಡಲು ಮತ್ತು ಒಳ್ಳೆಯ ಫಲಿತಾಂಶಗಳನ್ನು ತಂದುಕೊಡಲು ಸಿದ್ಧರಾಗಿದ್ದಾರೆ.
ಇದನ್ನು ನಮ್ಮ ಕೃಷಿಕ ಬಂಧುಗಲು ಹಿಂದೆಯೂ ಸಾಧಿಸಿ ತೋರಿಸಿದ್ದಾರೆ.
ಇದನ್ನು ಸಾಧಿಸುವ ನಿಟ್ಟಿನಲ್ಲಿ ಈಗಾಗಲೇ ನಾವು ಒಂದು ಗುರಿಯನ್ನು ಇಟ್ಟುಕೊಂಡಿದ್ದು, ಇದನ್ನು ಸಾಧಿಸಲು ಅಗತ್ಯವಾದ ನಿರಂತರ ಪ್ರಯತ್ನಗಳನ್ನು ಮಾಡುತ್ತಲೇ ಇದ್ದೇವೆ.
ಇದರಲ್ಲಿ ನಾವು ನಿಮ್ಮನ್ನೆಲ್ಲ, ಅಂದರೆ ಇಡೀ ರೈತ ಸಮುದಾಯವನ್ನೆಲ್ಲ ಸೇರಿಸಿಕೊಂಡಿದ್ದೇವೆ.
ಈ ಗುರಿಯನ್ನು ಸಾಧಿಸಲು ನಾವು ನಾಲ್ಕು ಅಂಶಗಳಿಗೆ ಒತ್ತು ಕೊಟ್ಟಿದ್ದೇವೆ.
ಮೊದಲನೆಯದು, ಕೃಷಿಗಾಗುವ ವೆಚ್ಚವನ್ನು ಮತ್ತು ರೈತರಿಗೆ ಬೇಕಾದ ಕಚ್ಚಾ ಸಾಮಗ್ರಿಯ ವೆಚ್ಚವನ್ನು ಕಡಿಮೆ ಮಾಡುವುದು.
ಎರಡನೆಯದು, ರೈತರು ಬೆಳೆದ ಬೆಳೆಗಳಿಗೆ ನ್ಯಾಯಬದ್ಧವಾದ ಬೆಲೆ ಸಿಗುವಂತೆ ಮಾಡುವುದು.
ಮೂರನೆಯದು, ರೈತರು ಬೆಳೆದ ಬೆಳೆಗಳು ಹಾಳಾಗದಂತೆ ನೋಡಿಕೊಳ್ಳುವುದು.
ನಾಲ್ಕನೆಯದು, ಕೃಷಿಯಿಂದ ಬರುವ ಆದಾಯದ ಜೊತೆಗೆ ಪರ್ಯಾಯ ಆದಾಯದ ಮೂಲಗಳನ್ನು ಒದಗಿಸುವುದು.
ಕೇಂದ್ರ ಸರಕಾರವು ಈ ವರ್ಷದ ಬಜೆಟ್ನಲ್ಲಿ ರೈತರ ಬೆಳೆಗಳಿಗೆ ನ್ಯಾಯಬದ್ಧವಾದ ಬೆಲೆಯನ್ನು ಒದಗಿಸಲೇಬೇಕೆಂಬ ಅತ್ಯಂತ ಮಹತ್ತ್ವದ ನಿರ್ಧಾರವನ್ನು ತೆಗೆದುಕೊಂಡಿತು.
ಇಷ್ಟೇ ಅಲ್ಲ, ಅಧಿಸೂಚಿತ ಬೆಳೆಗಳಿಗೆ ನೀಡುವ ಬೆಂಬಲ ಬೆಲೆಯು ರೈತನಿಗಾಗುವ ಪ್ರಾಥಮಿಕ ವೆಚ್ಚದ ಒಂದೂವರೆ ಪಟ್ಟಾದರೂ ಇರಬೇಕೆಂದು ಕೇಂದ್ರ ಸರಕಾರವು ನಿರ್ಧರಿಸಿದೆ.
ಈ ನಿಟ್ಟಿನಲ್ಲಿ ನಾವು ಅನೇಕ ಅಂಶಗಳನ್ನು ಪರಿಗಣಿಸಿದ್ದು, ಅದನ್ನೆಲ್ಲ ಈ ನಿರ್ಧಾರದಲ್ಲಿ ಅಡಕಗೊಳಿಸಿದ್ದೇವೆ.
ಬೆಳೆಗಳಿಗೆ ಕನಿಷ್ಠ ಬೆಂಬಲ ಬೆಲೆಯನ್ನು ತೀರ್ಮಾನಿಸುವಾಗ, ಮೂಲ ಅಥವಾ ಪ್ರಾಥಮಿಕ ವೆಚ್ಚವನ್ನು ಮಾತ್ರ ನಾವು ಪರಿಗಣಿಸುತ್ತಿಲ್ಲ.
ಆದರೆ, ಇದರ ಜೊತೆಗೆ ಕೃಷಿ ಕಾರ್ಮಿಕರಿಗಾಗುವ ವೆಚ್ಚ, ಯಂತ್ರೋಪಕರಣಗಳು ಮತ್ತು ಜಾನುವಾರುಗಳಿಗೆ ಆಗುವ ವೆಚ್ಚ, ಬೀಜವನ್ನು ಖರೀದಿ ಮಾಡಲು ಆದ ವೆಚ್ಚ, ರಸಗೊಬ್ಬರಕ್ಕೆ ಮಾಡುವ ಖರ್ಚು, ನೀರಾವರಿ ಸೌಲಭ್ಯಕ್ಕೆ ಆಗುವ ಖರ್ಚು, ಸರಕಾರಕ್ಕೆ ಕಟ್ಟಿದ ಕಂದಾಯ, ನೀವು ತೆಗೆದುಕೊಂಡಿರುವ ಸಾಲದ ಮೇಲೆ ಕಟ್ಟುವ ಬಡ್ಡಿ, ಭೂಮಿಯನ್ನು ಗೇಣಿಗೆ ತೆಗೆದುಕೊಂಡಿದ್ದರೆ ಅದಕ್ಕೆ ಕಟ್ಟುವ ದುಡ್ಡು ಇವೆಲ್ಲ ಅಂಶಗಳನ್ನೂ ನಾವು ಇದರಲ್ಲಿ ಸೇರಿಸಿದ್ದೇವೆ ಎನ್ನುವುದನ್ನು ನಾನು ನಿಮಗೆ ಹೇಳಲು ಬಯಸುತ್ತೇನೆ.
ನಿಮಗೆ ನಾನೀಗ ಹೇಳಿದಂತೆ, ನಾವು ಬೆಳೆಗಳಿಗೆ ನೀಡುತ್ತಿರುವ ಕನಿಷ್ಠ ಬೆಂಬಲ ಬೆಲೆಯ ಹಿಂದೆ ಈ ಅಂಶಗಳನ್ನೆಲ್ಲ ನಾವು ಲೆಕ್ಕಕ್ಕೆ ತೆಗೆದುಕೊಂಡಿದ್ದೇವೆ.
ಇಷ್ಟೇ ಅಲ್ಲ, ಇವುಗಳ ಜೊತೆಗೆ ಇನ್ನೂ ಒಂದು ಅಂಶವನ್ನು ನಾವು ಇದರಲ್ಲಿ ಸೇರಿಸಿದ್ದೇವೆ.
ಅದೇನೆಂದರೆ, ತಮ್ಮ ಜಮೀನಿನಲ್ಲಿ ರೈತಬಂಧುಗಳು ಮತ್ತು ಅವರ ಮನೆಯವರೆಲ್ಲ ಮಾಡುವ ಕೆಲಸದ ವೆಚ್ಚ.
ಇಷ್ಟೂ ಅಂಶಗಳನ್ನು ಪರಿಗಣನೆಗೆ ತೆಗೆದುಕೊಂಡು, ಲೆಕ್ಕಾಚಾರವನ್ನು ಮಾಡಿದ ಮೇಲೆ ನಾವು ಇದರ ಆಧಾರದ ಮೇಲೆ ಕನಿಷ್ಠ ಬೆಂಬಲ ಬೆಲೆಯನ್ನು ನಿರ್ಧರಿಸುತ್ತಿದ್ದೇವೆ.
ಸರಕಾರವು ತನ್ನ ಆಯವ್ಯಯ ಪತ್ರದಲ್ಲಿ ಕೃಷಿಗೆಂದು ಒಂದಿಷ್ಟು ಹಣವನ್ನು ಒದಗಿಸುತ್ತದೆ.
ಹಿಂದಿನ ಸರಕಾರದ ಅವಧಿಯ ಐದು ವರ್ಷಗಳ ಅವಧಿಯಲ್ಲಿ ಕೃಷಿ ವಲಯಕ್ಕೆ ಒಟ್ಟು 1.21 ಲಕ್ಷ ಕೋಟಿ ರೂ.ಗಳನ್ನು ನೀಡಲಾಗಿತ್ತು.
ಆದರೆ, ನಮ್ಮ ಸರಕಾರವು 2014-19ರ ಐದು ವರ್ಷಗಳಲ್ಲಿ ಕೃಷಿಗೆ ನೀಡುವ ಹಣದ ಪ್ರಮಾಣವನ್ನು ಏರಿಸಿದ್ದು, ಈಗ ಹತ್ತಿರ ಹತ್ತಿರ 2.12 ಲಕ್ಷ ಕೋಟಿ ರೂ.ಗಳನ್ನು ನೀಡಿದೆ.
ಅಂದರೆ, ನಾವು ಬಜೆಟ್ನಲ್ಲಿ ಕೃಷಿಗೆ ನೀಡುವ ಹಣದ ಪ್ರಮಾಣವನ್ನು ಬಹುತೇಕ ಇಮ್ಮಡಿಗೊಳಿಸಿದ್ದೇವೆ.
ಇದು, ರೈತರ ಕಲ್ಯಾಣದ ಕುರಿತು ನಮ್ಮ ಸರಕಾರವು ಹೊಂದಿರುವ ಬದ್ಧತೆಯ ಸ್ಪಷ್ಟ ಸಂಕೇತವಾಗಿದೆ.
ಇವತ್ತು ನಮ್ಮಲ್ಲಿ ಕೇವಲ ಆಹಾರ ಧಾನ್ಯಗಳಷ್ಟೇ ದಾಖಲೆ ಪ್ರಮಾಣದಲ್ಲಿ ಉತ್ಪಾದನೆಯಾಗುತ್ತಿಲ್ಲ.
ಬದಲಿಗೆ, ಹಣ್ಣುಗಳು, ತರಕಾರಿಗಳು ಮತ್ತು ಹಾಲಿನ ಉತ್ಪಾದನೆ ಕೂಡ ದಾಖಲೆ ಪ್ರಮಾಣದಲ್ಲಿದೆ.
ಈ ನಿಟ್ಟಿನಲ್ಲಿ ನಮ್ಮ ರೈತರು 70 ವರ್ಷಗಳ ದಾಖಲೆಯನ್ನೆಲ್ಲ ಅಳಿಸಿ ಹಾಕಿದ್ದು, ಹೊಸ ದಾಖಲೆಯನ್ನು ಸೃಷ್ಟಿಸಿದ್ದಾರೆ.
ಕಳೆದ ನಾಲ್ಕು ವರ್ಷಗಳಲ್ಲಿ ದೇಶದ ಕೃಷಿರಂಗವು ಹಿಂದೆಂದೂ ಕಾಣದಂತಹ ಪ್ರಗತಿಯನ್ನು ಕಂಡಿದೆ.
2017-18ರಲ್ಲಿ ನಮ್ಮ ದೇಶದಲ್ಲಿ 280 ದಶಲಕ್ಷ ಟನ್ಗಳಷ್ಟು ಆಹಾರ ಧಾನ್ಯಗಳ ಉತ್ಪಾದನೆಯಾಗಿದೆ.
ಅಂದಹಾಗೆ, ಹಿಂದಿನ ಸರಕಾರದ ಆಡಳಿತವಿದ್ದ 2010-14ರ ಅವಧಿಯಲ್ಲಿ ದೇಶದಲ್ಲಿ ಆಗುತ್ತಿದ್ದ ಆಹಾರ ಧಾನ್ಯಗಳ ವಾರ್ಷಿಕ ಉತ್ಪಾದನೆಯು ಸರಾಸರಿ 250 ದಶಲಕ್ಷ ಟನ್ ಇತ್ತು.
ಅಂದರೆ, ಕಳೆದ ನಾಲ್ಕು ವರ್ಷಗಳಲ್ಲಿ ಆಹಾರ ಬೇಳೆಕಾಳುಗಳ ಉತ್ಪಾದನೆಯಲ್ಲಿ ಶೇಕಡ 10.5ರಷ್ಟು ಮತ್ತು ತೋಟಗಾರಿಕೆ ಬೆಳೆಗಳ ಉತ್ಪಾದನೆಯಲ್ಲಿ ಶೇಕಡ 15ರಷ್ಟು ಹೆಚ್ಚಳವಾಗಿದೆ.
ಹಾಗೆಯೇ, ನಾವು ಕೈಗೆತ್ತಿಕೊಂಡಿರುವ `ನೀಲಿ ಕ್ರಾಂತಿ’ (ಮತ್ಸ್ಯ ಕ್ರಾಂತಿ)ಯ ಫಲವಾಗಿ ಮತ್ಸ್ಯೋತ್ಪಾದನೆಯಲ್ಲಿ ಶೇಕಡ 26ರಷ್ಟು ಹೆಚ್ಚಳ ಕಂಡುಬಂದಿದೆ.
ಹಾಗೆಯೇ, ಕ್ಷೀರ ಮತ್ತು ಪಶು ಸಂಗೋಪನೋತ್ಪಾದನೆಯಲ್ಲಿ ಹತ್ತಿರ ಹತ್ತಿರ ಶೇಕಡ 24ರಷ್ಟು ಹೆಚ್ಚಳ ದಾಖಲಾಗಿದೆ.
ರೈತರಿಗೆ ಬಿತ್ತನೆಗೆ ಮುಂಚೆ, ಬಿತ್ತನೆಯ ನಂತರ, ಮತ್ತು ಇದರ ಜೊತೆಗೆ ಸುಗ್ಗಿಯ ನಂತರ ಕೂಡ ಸರಿಯಾದ ನೆರವು ಸಿಗಬೇಕೆನ್ನುವುದು ನಮ್ಮ ಸಂಕಲ್ಪವಾಗಿದೆ.
ಇದನ್ನೆಲ್ಲ ನಾವು ಸರಳವಾಗಿ ಹೇಳಿದರೆ, ಆಮೇಲೆ ಇದಕ್ಕೆ ತಕ್ಕಂತೆ ಸರಕಾರವು ರೈತರಿಗೆ ಸರಿಯಾದ ರೀತಿಯಲ್ಲಿ ಮತ್ತು ಕೃಷಿಯ ಪ್ರತಿಯೊಂದು ಹಂತದಲ್ಲೂ ಅವರಿಗೆ ನ್ಯಾಯ ಸಿಗುವಂತೆ ನಿರ್ಧಾರಗಳನ್ನು ತೆಗೆದುಕೊಂಡು, ಯೋಜನೆಗಳನ್ನು ರೂಪಿಸುತ್ತದೆ.
ಅಂದರೆ, ಬಿತ್ತನೆಯಿಂದ ಹಿಡಿದು, ಕೊನೆಗೆ ಕೈಗೆ ಬಂದ ಬೆಳೆಯನ್ನು ಮಾರುಕಟ್ಟೆಗೆ ತಲುಪಿಸುವವರೆಗೂ ಸಹಾಯ ಸಿಗುವಂತಾಗಬೇಕೆನ್ನುವುದು ನಮ್ಮ ಪ್ರತಿಜ್ಞೆಯಾಗಿದೆ.
ನಾವು ರೈತರೆಲ್ಲರ ಕಲ್ಯಾಣವನ್ನು ಸಾಕಾರಗೊಳಿಸುವಂತಹ ಒಂದು ವ್ಯವಸ್ಥೆಯನ್ನು ನಿರ್ಮಿಸುವ ದಿಕ್ಕಿನಲ್ಲಿ ಮುನ್ನಡೆಯುತ್ತಿದ್ದೇವೆ.
ಈ ನಿಟ್ಟಿನಲ್ಲಿ ನಾವು ಮಣ್ಣಿನ ಆರೋಗ್ಯ ಕಾರ್ಡನ್ನು ಆರಂಭಿಸಿದ್ದೇವೆ.
ಅಂದರೆ, ಇದರಿಂದಾಗಿ ರೈತರು ತಮ್ಮತಮ್ಮ ಜಮೀನಿನಲ್ಲಿ ಯಾವ್ಯಾವ ಬೆಳೆಗಳನ್ನು ಬಿತ್ತಬಹುದು/ ಬೆಳೆಯಬಹುದು ಎನ್ನುವುದನ್ನು ತಿಳಿದುಕೊಳ್ಳಬಹುದು.
ಒಂದು ಸಲ ಮಣ್ಣಿನ ಚಹರೆ ತಿಳಿದಮೇಲೆ, ರೈತರಿಗೆ ಒಳ್ಳೆಯ ಗುಣಮಟ್ಟದ ಬೀಜಗಳು ಸಿಗಬೇಕು.
ರೈತರಿಗೆ ಸರಿಯಾಗಿ ಸಾಲ ಸಿಗಲು ಅಗತ್ಯವಾದ ಸೂಕ್ತ ವ್ಯವಸ್ಥೆಯನ್ನು ಕೂಡ ನಾವು ರೂಪಿಸಿದ್ದೇವೆ ಮತ್ತು ಇದಕ್ಕಾಗಿ ಕಿಸಾನ್ ಕಾರ್ಡಿನ ವ್ಯಾಪ್ತಿಯನ್ನು ನಾವು ಹಿಗ್ಗಿಸಿದ್ದೇವೆ.
ಇದರಿಂದಾಗಿ, ರೈತರು ತಮಗೆ ಬೇಕಾದ ಬಂಡವಾಳವನ್ನು ಯಾವುದೇ ಸಮಸ್ಯೆಯಿಲ್ಲದೆ ಹೊಂದಿಸಿಕೊಳ್ಳಬಹುದು.
ಹಿಂದೆಲ್ಲ ನಮ್ಮ ರೈತರು ತಮಗೆ ಬೇಕಾದ ಯೂರಿಯಾ ರಸಗೊಬ್ಬರಕ್ಕಾಗಿ ದೊಡ್ಡ ಸರದಿ ಸಾಲುಗಳಲ್ಲಿ ನಿಲ್ಲಬೇಕಾಗಿತ್ತು.
ಆದರೆ, ಈಗ ಆ ಪರಿಸ್ಥಿತಿ ಇಲ್ಲ.
ಅಂದರೆ, ಇತ್ತೀಚಿನ ದಿನಗಳಲ್ಲಿ ನಮ್ಮ ರೈತಾಪಿ ಜನರಿಗೆ ಯೂರಿಯಾ ಸೇರಿದಂತೆ ಬೇರೆಲ್ಲ ಬಗೆಯ ರಸಗೊಬ್ಬರಗಳೂ ಸುಲಭವಾಗಿ ಸಿಕ್ಕುತ್ತಿವೆ.
ತಮಗೆ ಬೇಕಾದ ರಸಗೊಬ್ಬರಕ್ಕಾಗಿ ಯಾರೊಬ್ಬರೂ ಈಗ ಕಾಳಸಂತೆಯ ಮೊರೆ ಹೋಗಬೇಕಾಗಿಲ್ಲ.
ಇಂದು ನಮ್ಮ ದೇಶದ ರೈತಬಂಧುಗಳಿಗೆ ನೂರಕ್ಕೆ ನೂರರಷ್ಟು ಬೇವಿನ ರಸ ಲೇಪಿಸಿದ ಯೂರಿಯಾ ರಸಗೊಬ್ಬರ ಸಿಕ್ಕುತ್ತಿದೆ.
ಒಕ್ಕಲು ಕೆಲಸದಲ್ಲಿ ಬೀಜ ಬಿತ್ತನೆಯ ನಂತರ ನೀರನ್ನು ಒದಗಿಸಬೇಕಾಗುತ್ತದೆ.
ಇಂದು ದೇಶಾದ್ಯಂತ ಪ್ರಧಾನಮಂತ್ರಿಗಳ ಕೃಷಿ ನೀರಾರವಿ ಯೋಜನೆಯಡಿ ಸರಿಸುಮಾರು 100 ಯೋಜನೆಗಳು ಮುಕ್ತಾಯದ ಹಂತದಲ್ಲಿವೆ.
ನಾವು ಈ ನಿಟ್ಟಿನಲ್ಲಿ ಮುಂದಡಿ ಇಡುತ್ತಿದ್ದು, ದೇಶದ ಪ್ರತಿಯೊಂದು ಹೊಲ-ಗದ್ದೆಗೂ ನೀರು ಸಿಗಲಿದೆ.
ಯಾವುದೇ ಬೆಳೆಯಿರಲಿ, ನಮ್ಮ ರೈತರಿಗೆ ತೊಂದರೆಯಾಗಬಾರದು.
ಹೀಗಾಗಿಯೇ, ರೈತರ ಹಿತರಕ್ಷಣೆಗೆಂದೇ ಬೆಳೆ ವಿಮೆ ಯೋಜನೆಯನ್ನು ನಾವು ಜಾರಿಗೆ ತಂದಿದ್ದೇವೆ.
ಹಾಗೆಯೇ, ರೈತರು ತಮ್ಮ ಬೆಳೆಗಳನ್ನು ಮಾರುಕಟ್ಟೆಗೆ ಸಾಗಿಸಿದಾಗ ಸರಿಯಾದ ಬೆಲೆ ಸಿಗಬೇಕೆಂಬ ಉದ್ದೇಶದಿಂದ ನಾವು ಇ-ನಾಮ್ ಎನ್ನುವ ಆನ್ಲೈನ್ ವ್ಯವಸ್ಥೆಯನ್ನು ಜಾರಿಗೆ ತಂದಿದ್ದೇವೆ.
ಇಲ್ಲಿ ಬಹುಮುಖ್ಯವಾದ ಸಂಗತಿಯೊಂದಿದೆ.
ಅದೇನೆಂದರೆ, ರೈತರ ಲಾಭಕ್ಕೆ ದಲ್ಲಾಳಿಗಳು ಕೈಹಾಕದಂತೆ ಮಾಡಲಾಗಿದೆ.
ನಮ್ಮ ಈ ಯೋಜನೆಗಳಿಂದ ರೈತ ಸೋದರ-ಸೋದರಿಯರು ಯಾವ ಬಗೆಯ ಲಾಭವನ್ನು/ಪ್ರಯೋಜನವನ್ನು ಪಡೆದುಕೊಂಡಿದ್ದಾರೆ ಎನ್ನುವುದನ್ನು ನಾವು ನೋಡೋಣ.
ಜೊತೆಗೆ, ಈ ಎಲ್ಲ ಯೋಜನೆಗಳಿಂದ ನಮ್ಮ ರೈತಬಂಧುಗಳ ಬದುಕಿನಲ್ಲಿ ಯಾವ ಬಗೆಯ ಬದಲಾವಣೆ ಬಂದಿದೆ ಎನ್ನುವುದನ್ನೂ ನೋಡೋಣ.
ಇದನ್ನೆಲ್ಲ ನಾವು ನೇರವಾಗಿ ರೈತಬಂಧುಗಳಿಂದಲೇ ಕೇಳಿಸಿಕೊಂಡರೆ, ಅವರ ಅನುಭವಗಳನ್ನೆಲ್ಲ ಅವರ ಬಾಯಿಂದಲೇ ಕೇಳಿದರೆ, ದೇಶದ ಉಳಿದ ರೈತರೆಲ್ಲ “ಹಾಂ!
ಆ ಭಾಗದ ರೈತ ಇದನ್ನೆಲ್ಲ ಮಾಡಿ ಸಾಧಿಸುವುದು ಸಾಧ್ಯವಾದರೆ ನನಗೂ ಇದೆಲ್ಲ ಸಾಧ್ಯ,” ಎಂದು ಹೇಳಲು ಇನ್ನೊಂದು ಅವಕಾಶ ಸಿಗುತ್ತದೆ.
ನನ್ನ ಪ್ರೀತಿಯ ಸಹೋದರ-ಸಹೋದರಿಯರೇ, ಇಂದು ನಡೆಯುತ್ತಿರುವ ಈ ಸಂವಾದವನ್ನು ನೋಡುತ್ತಿರುವವರೆಲ್ಲ ಖಂಡಿತವಾಗಿಯೂ ನಮ್ಮ ರೈತರ ಶ್ರಮ, ಅವರು ಸಾಧಿಸಿರುವ ಪ್ರಗತಿ ಮತ್ತು ಅವರು ನಡೆಸಿರುವ ಹೊಸಹೊಸ ಪ್ರಯೋಗಗಳನ್ನು ಕಂಡು ಹೆಮ್ಮೆ ಪಡುವುದರಲ್ಲಿ ಅನುಮಾನವಿಲ್ಲ.
ಯಾವಾಗ ನಮ್ಮ ದೇಶದ ಹಳ್ಳಿಗಳು ಪ್ರಗತಿ ಹೊಂದುತ್ತವೋ, ಯಾವಾಗ ನಮ್ಮ ದೇಶದ ರೈತರು ಅಭಿವದ್ಧಿ ಹೊಂದುತ್ತಾರೋ ಆಗಮಾತ್ರ ನಮ್ಮ ಇಡೀ ದೇಶ ಅಭಿವೃದ್ಧಿಯನ್ನು ಸಾಧಿಸುತ್ತದೆ ಎನ್ನುವುದು ನನ್ನ ನಂಬಿಕೆ.
ಹಾಗೆಯೇ ಯಾವಾಗ ನಮ್ಮ ರೈತರು ಶಕ್ತಿಶಾಲಿಗಳಾಗುತ್ತಾರೋ ಆಗಮಾತ್ರ ನಮ್ಮ ದೇಶ ಕೂಡ ಬಲಶಾಲಿಯಾಗುತ್ತದೆ.
ನನ್ನ ಪ್ರೀತಿಯ ರೈತಾಪಿ ಸೋದರ-ಸೋದರಿಯರೇ,
ನಾನು ಈ ತಂತ್ರಜ್ಞಾನವನ್ನು ಬಳಸಿಕೊಳ್ಳುವ ಮೂಲಕ ನಿಗದಿತವಾಗಿ ದೇಶದ ನಾನಾ ಬಗೆಯ ಜನರೊಂದಿಗೆ ಸಂವಾದ ನಡೆಸುತ್ತಲೇ ಇದ್ದೇನೆ.
ಇವತ್ತು ಕೂಡ ಈ ಸಂವಾದದಲ್ಲಿ ಲಕ್ಷಾಂತರ ಜನರು ಮತ್ತು ಲಕ್ಷಾಂತರ ಜನರು ಕೈ ಜೋಡಿಸಿದ್ದಾರೆ.
ನಿಮ್ಮೊಂದಿಗಿನ ಈ ಮಾತುಕತೆಯನ್ನು ಕೇವಲ ನಾನೊಬ್ಬನೇ ಆಲಿಸುತ್ತಿಲ್ಲ, ಬದಲಿಗೆ ಇಡೀ ದೇಶದ ಜನರು ಮತ್ತು ಸಮಸ್ತ ರೈತ ಸಮುದಾಯ ಕೇಳಿಸಿಕೊಳ್ಳುತ್ತಿದೆ.
ಇಷ್ಟೇ ಅಲ್ಲ, ಅವರೆಲ್ಲರೂ ನಿಮ್ಮಿಂದ ಪಾಠ ಕಲಿಯುತ್ತಿದ್ದಾರೆ.
ಇನ್ನೊಂದು ಕಡೆ, ಸರಕಾರಿ ಅಧಿಕಾರಿಗಳು ಕೂಡ ನಿಮ್ಮ ಮಾತಿಗೆ ಕಿವಿದೆರೆದಿದ್ದು, ನಿಮಗೆ ಸಂಬಂಧಿಸಿದ ವಿಚಾರಗಳ ಬಗ್ಗೆ ಅವರು ಟಿಪ್ಪಣಿಗಳನ್ನು ಮಾಡಿಕೊಳ್ಳುತ್ತಿದ್ದಾರೆ ಮತ್ತು ನೀವು ನಡೆಸಿರುವ ಪ್ರಯೋಗಗಳ ಬಗ್ಗೆ ಕೂಡ ಅವರು ಚರ್ಚಿಸಲಿದ್ದಾರೆ.
ಇವುಗಳನ್ನು ಇನ್ನಷ್ಟು ಹೆಚ್ಚಿನ ಪ್ರಮಾಣದಲ್ಲಿ ಅನುಷ್ಠಾನಗೊಳಿಸಲು ಅವರು ಪ್ರಯತ್ನಿಸಲಿದ್ದಾರೆ.
ನನ್ನ ಈ ಬಗೆಯ ಸಂವಾದ ಕಾರ್ಯಕ್ರಮ ಕೂಡ ಇಲ್ಲಿಗೇ ನಿಲ್ಲದೆ, ಮುಂದುವರಿಯುತ್ತದೆ.
ಏಕೆಂದರೆ, ಈ ಕಾರ್ಯಕ್ರಮವು ನನ್ನ ಪಾಲಿಗೆ ವಿಶ್ವವಿದ್ಯಾಲಯದಂತಿದ್ದು, ಪ್ರತೀ ವಾರವೂ ನಾನು ಒಂದಿಲ್ಲೊಂದು ವಿಷಯವನ್ನು ನನಗೆ ಕಲಿಸುತ್ತಿದೆ.
ಈ ಕಾರ್ಯಕ್ರಮವು ದೇಶವಾಸಿಗಳ ಮೂಲಕ ನನಗೆ ಹಲವು ಪಾಠಗಳನ್ನು ಬೋಧಿಸುತ್ತಿದೆ.
ಜೊತೆಗೆ, ದೇಶದ ಮೂಲೆಮೂಲೆಗಳಲ್ಲಿರುವ ಜನರನ್ನು ಭೇಟಿ ಮಾಡಲು ಇದು ನನಗೆ ಅವಕಾಶ ಮಾಡಿಕೊಡುತ್ತಿದ್ದು, ಅವರೊಂದಿಗೆ ಮಾತುಕತೆ ನಡೆಸುವುದನ್ನು ಸಾಧ್ಯವಾಗಿಸಿದೆ.
ತಂತ್ರಜ್ಞಾನದ ಸಹಾಯದಿಂದಾಗಿ ನಾನು ನಿಮ್ಮಿಂದ ಅಪಾರ ಸಂಗತಿಗಳನ್ನು ಕಲಿಯುತ್ತಿದ್ದೇನೆ ಮತ್ತು ಅವುಗಳನ್ನು ಅರ್ಥ ಮಾಡಿಕೊಳ್ಳುತ್ತಿದ್ದೇನೆ.
ದೇಶದ ಬೇರೆಬೇರೆ ಭಾಗಗಳಲ್ಲಿ ನಿಜಕ್ಕೂ ಏನಾಗುತ್ತಿದೆ ಎನ್ನುವ ಬಗ್ಗೆ ನಾನು ನಿಮ್ಮಿಂದ ನೇರವಾಗಿ ಮಾಹಿತಿಯನ್ನು ಪಡೆದುಕೊಳ್ಳುತ್ತಿದ್ದೇನೆ.
ಹೀಗಾಗಿ, ಮುಂದಿನ ಬುಧವಾರ -ಅಂದರೆ, ಜೂನ್ 27ರಂದು- ಕೂಡ ನಾನು ಇಂತಹ ಇನ್ನೊಂದು ಸಂವಾದದಲ್ಲಿ ಪಾಲ್ಗೊಳ್ಳಲಿದ್ದೇನೆ.
ಅಂದು ನಾನು ನಮ್ಮ ದೇಶದ ಬಡಜನರೊಂದಿಗೆ, ಕಡಿಮೆ ಆದಾಯವನ್ನು ಹೊಂದಿರುವವರೊಂದಿಗೆ ಮತ್ತು ಮಧ್ಯಮ ವರ್ಗದ ಜನರೊಂದಿಗೆ, ನಮ್ಮ ರೈತಾಪಿ ಸೋದರ-ಸೋದರಿಯರೊಂದಿಗೆ, ನಮ್ಮ ಕಲಾವಿದ ಸಹೋದರ-ಸಹೋದರಿಯರೊಂದಿಗೆ ಮಾತುಕತೆ ನಡೆಸಲಿದ್ದೇನೆ.
ಇವರೆಲ್ಲರ ಸಾಮಾಜಿಕ ಭದ್ರತೆಗೆಂದು ರೂಪಿಸಿರುವ ವಿಮಾ ಯೋಜನೆಗಳ ಬಗ್ಗೆ ನಾನು ಅಂದು ಇವರೆಲ್ಲರೊಂದಿಗೆ ಸಂಭಾಷಿಸಲಿದ್ದೇನೆ.
ಹೌದು, ನಾನು ಈ ಯೋಜನೆಗಳ ಬಗ್ಗೆ ಅಂದು ಮಾತುಕತೆ ಆಡಲಿದ್ದೇನೆ.
ಏಕೆಂದರೆ, ನಾವು ಸಮಗ್ರ ದೃಷ್ಟಿಕೋನದೊಂದಿಗೆ ಈ ಯೋಜನೆಗಳಿಗಾಗಿ ಶ್ರಮಿಸಿದ್ದೇವೆ.
ರೈತಾಪಿ ಸೋದರ-ಸೋದರಿಯರಾದ ನೀವೆಲ್ಲರೂ ಈ ವಿಮಾ ಯೋಜನೆಗಳ ಲಾಭವನ್ನು ಪಡೆಯುತ್ತಿದ್ದೀರಿ ಎಂದು ನಾನು ನಂಬಿದ್ದೇನೆ.
ಪ್ರಾಯಶಃ, ನೀವೆಲ್ಲರೂ ನಮ್ಮ ಸರಕಾರ ರೂಪಿಸಿರುವ `ಸುರಕ್ಷಾ ವಿಮಾ’ ಯೋಜನೆಯ ಪ್ರಯೋಜನವನ್ನು ಪಡೆದುಕೊಂಡಿದ್ದೀರಿ ಎನ್ನಿಸುತ್ತದೆ.
ಇಂದಿನ ಈ ಸಂವಾದದಲ್ಲಿ ನನಗೆ ದೇಶದ ರೈತಾಪಿ ಜನರೊಂದಿಗೆ ಮಾತನಾಡುವ ಅವಕಾಶ ಸಿಕ್ಕಿರುವುದಕ್ಕೆ ನನಗೆ ಸಂತೋಷವಾಗಿದೆ.
ಅವರ ಆಶೀರ್ವಾದವನ್ನು ಪಡೆಯುವ ಮತ್ತು ಅವರ ಶ್ರಮದಾಯಕವಾದ ಕೆಲಸದ ಬಗ್ಗೆ ಕೇಳಿ ತಿಳಿದುಕೊಳ್ಳುವ ಅವಕಾಶ ಇಂದು ನನ್ನದಾಗಿದೆ.
ಅಂದಹಾಗೆ, ನಮ್ಮ ರೈತರ ಶ್ರಮ ಮತ್ತು ಶ್ರದ್ಧೆಗಳೇ ದೇಶವನ್ನು ಹೊಸ ಎತ್ತರಕ್ಕೆ ಕೊಂಡೊಯ್ದಿವೆ.
ನಮ್ಮ ಎಲ್ಲ ರೈತಾಪಿ ಸೋದರ-ಸೋದರಿಯರಿಗೂ ನಾನು ಇನ್ನೊಮ್ಮೆ ಶಿರ ಬಾಗಿ ನಮಿಸುತ್ತೇನೆ.
ನೀವೆಲ್ಲರೂ ನನಗೋಸ್ಕರ ಪುರಸೊತ್ತು ಮಾಡಿಕೊಂಡು ಬಂದು, ಸಾಕಷ್ಟು ಸಂಗತಿಗಳ ಬಗ್ಗೆ ನನ್ನೊಂದಿಗೆ ಮಾತನಾಡಿದ್ದೀರಿ.
ನಿಮ್ಮೆಲ್ಲರಿಗೂ ನಾನು ಆಭಾರಿಯಾಗಿದ್ದೇನೆ.
ಧನ್ಯವಾದಗಳು.
