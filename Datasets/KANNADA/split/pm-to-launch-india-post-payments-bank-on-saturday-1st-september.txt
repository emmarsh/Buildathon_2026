ನವದೆಹಲಿಯ ತಲ್ಕತೋರಾ ಕ್ರೀಡಾಂಗಣದಲ್ಲಿ ಶನಿವಾರ, ಸೆಪ್ಟೆಂಬರ್ 1, 2018 ದಂದು ಭಾರತ ಅಂಚೆ ಪಾವತಿ ಬ್ಯಾಂಕ್ (ಐ.ಪಿ.ಪಿ.ಬಿ)ಗೆ ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಚಾಲನೆ ನೀಡಲಿದ್ದಾರೆ.
ಕೇಂದ್ರ ಸರ್ಕಾರ ಕೈಗೊಂಡಿರುವ ಹಣಕಾಸು ಸೇರ್ಪಡೆ ಉದ್ದೇಶವನ್ನು ತ್ವರಿತವಾಗಿ ಸಾಧಿಸಲು ಸಹಾಯಕವಾಗುವ ಈ ಐ.ಪಿ.ಪಿ.ಬಿ ಯೋಜನೆ ಸಾಮಾನ್ಯ ಜನರಿಗೆ ವಿಶ್ವಾಸಾರ್ಹ, ಸುಲಭ ಮತ್ತು ಕೈಗೆಟಕುವ ಬ್ಯಾಂಕ್ ಆಗಿ ಕಾರ್ಯನಿರ್ವಹಿಸಲಿದೆ.
ಅಂಚೆ ಇಲಾಖೆಯ ವಿಸ್ತೃತಜಾಲ ಇದಕ್ಕೆ ನೆರವಾಗಲಿದ್ದು, ದೇಶದ ಮೂಲೆಮೂಲೆಗಳಲ್ಲೂ ಇರುವ ಸುಮಾರು 3 ಲಕ್ಷಕ್ಕೂ ಅಧಿಕ ಅಂಚೆ ಸಿಬ್ಬಂದಿ (ಪೋಸ್ಟ್ ಮೆನ್ ) ಮತ್ತು ಗ್ರಾಮೀಣ ಅಂಚೆ ಸೇವಕರು( ಗ್ರಾಮೀಣ್ ಡಾಕ್ ಸೇವಕ್ ) ಈ ಕೆಲಸವನ್ನು ನಿರ್ವಹಿಸಲಿದ್ದಾರೆ ಹಾಗಾಗಿ ಐ.ಪಿ.ಪಿ.ಬಿ, ಭಾರತದ ಬ್ಯಾಂಕಿಂಗ್ ವಲಯದಲ್ಲಿ ಅತ್ಯಂತ ಮಹತ್ವದ ಯೋಜನೆಯಾಗಲಿದೆ.
ಐ.ಪಿ.ಪಿ.ಬಿ ಆರಂಭದಿಂದ ಮತ್ತೊಂದು ಮಹತ್ವದ ಮೈಲಿಗಲ್ಲನ್ನು ಕೇಂದ್ರ ಸರ್ಕಾರ ಸ್ಥಾಪಿಸಲಿದ್ದು, ಅದರ ಮೂಲಕ ಕ್ಷಿಪ್ರವಾಗಿ ಬೆಳವಣಿಗೆ ಹೊಂದುತ್ತಿರುವುದರ ಫಲವನ್ನು ಭಾರತದ ಮೂಲೆಮೂಲೆಗೂ ಕೊಂಡೊಯ್ಯುವ ಉದ್ದೇಶ ಈಡೇರಲಿದೆ.
ಈ ಯೋಜನೆ ಆರಂಭದ ದಿನ ದೇಶಾದ್ಯಂತ 650 ಶಾಖೆಗಳಲ್ಲಿ ಮತ್ತು 3250 ಸೇವಾ ಕೇಂದ್ರಗಳಲ್ಲಿ ಈ ಭಾರತ ಅಂಚೆ ಪಾವತಿಗಳ ಬ್ಯಾಂಕ್ ಸೇವೆ ದೊರಕಲಿದೆ.
ಈ ಎಲ್ಲ ಶಾಖೆಗಳಲ್ಲಿ ಮತ್ತು ಸೇವಾ ಕೇಂದ್ರಗಳಲ್ಲಿ ಏಕಕಾಲಕ್ಕೆ ಯೋಜನೆ ಉದ್ಘಾಟನಾ ಸಮಾರಂಭಗಳು ನಡೆಯಲಿವೆ.
ಡಿಸೆಂಬರ್ 31, 2018ರ ವೇಳೆಗೆ ಈ ಐ.ಪಿ.ಪಿ.ಬಿ ಯೋಜನೆ ದೇಶದ ಎಲ್ಲ 1.55 ಲಕ್ಷ ಅಂಚೆ ಕಚೇರಿಗಳಿಗೂ ವಿಸ್ತರಣೆಯಾಗಲಿದೆ.
ಐ.ಪಿ.ಪಿ.ಬಿ ಅಡಿಯಲ್ಲಿ ಉಳಿತಾಯ ಖಾತೆ ಮತ್ತು ಚಾಲ್ತಿ ಖಾತೆ, ಹಣ ವರ್ಗಾವಣೆ, ನೇರ ನಗದು ವರ್ಗಾವಣೆ, ಬಿಲ್ ಮತ್ತು ಇತರೆ ಪಾವತಿಗಳು ಹಾಗೂ ಉದ್ಯಮ ಮತ್ತು ವರ್ತಕರ ಪಾವತಿಗಳು ಸೇರಿದಂತೆ ಹಲವು ಬಗೆಯ ಸೇವೆಗಳು ಲಭ್ಯವಿರುತ್ತವೆ.
ಈ ಎಲ್ಲ ಸೇವೆಗಳನ್ನು ಅತ್ಯಾಧುನಿಕ ತಂತ್ರಜ್ಞಾನ ಬಳಸಿ ( ಕೌಂಟರ್ ಸೇವೆಗಳು, ಮೈಕ್ರೋ ಎ.ಟಿ.ಎಂ, ಮೊಬೈಲ್ ಬ್ಯಾಂಕ್ ಆಪ್, ಎಸ್.ಎಂ.ಎಸ್ ಮತ್ತು ಐ.ವಿ.ಆರ್ ) ಬಹು ಹಂತದಲ್ಲಿ ಒದಗಿಸಲಾಗುವುದು.
