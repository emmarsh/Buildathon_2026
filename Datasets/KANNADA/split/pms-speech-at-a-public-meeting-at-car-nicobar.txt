ಕಾರ್‌ ನಿಕೋಬಾರ್ ನ ಸಹೋದರ ಮತ್ತು ಸಹೋದರಿಯರೇ ಮತ್ತು ವೇದಿಕೆ ಮೇಲೆ ಆಸೀನರಾಗಿರುವ ಎಲ್ಲ ಗಣ್ಯರೇ,
ನಿನ್ನೆ ನಾನು ವಾರಾಣಸಿಯಲ್ಲಿ ತಾಯಿ ಗಂಗೆ ಜತೆ ಇದ್ದೆ.
ಇಂದು ವಿಶಾಲ ಸಮುದ್ರದ ದಂಡೆಯಲ್ಲಿ ನಿಮ್ಮ ಜತೆ ಇದ್ದೇನೆ.
ತಾಯಿ ಗಂಗಾ ಪಾವಿತ್ರ್ಯತೆಯಿಂದ ಸದಾ ನಮ್ಮನ್ನು ಆಶೀರ್ವಾದಿಸುತ್ತಿದ್ದಾಳೆ.
ಅದೇ ರೀತಿಯಲ್ಲಿ ಈ ಸಮುದ್ರ, ತಾಯಿ ಭಾರತಿಯನ್ನು ಹಾಡಿಹೊಗಳುತ್ತಾ ದೇಶದ ಭದ್ರತೆಗೆ ಶಕ್ತಿ ಮತ್ತು ಬಲ ನೀಡುತ್ತಿದೆ.
ಸ್ನೇಹಿತರೇ,
ನಾನು ಇಲ್ಲಿಗೆ ಬಂದಿಳಿದ ತಕ್ಷಣ, ಕಾರ್‌ ನಿಕೋಬಾರ್‌ ಸೇರಿದಂತೆ ಎಲ್ಲ ದ್ವೀಪಗಳಲ್ಲಿನ ನಮ್ಮ ಪೂರ್ವಜರಿಗೊಮ್ಮೆ ನಮಿಸಿದೆ.
ಇವರೆಲ್ಲರೂ ಈ ಸ್ಥಳದ ಸ್ವಾತಂತ್ರ್ಯ ಮತ್ತು ಅಭಿವೃದ್ಧಿಗೆ ತ್ಯಾಗ, ಬಲಿದಾನ ಮಾಡಿದ್ದಾರೆ.
ಸ್ನೇಹಿತರೇ,
ನೀವು, ಅದ್ಭುತ ನೈಸರ್ಗಿಕ ಸಂಪತ್ತು ಹೊಂದುವ ಜತೆಗೆ ಅತ್ಯುತ್ತಮ ಸಂಸ್ಕೃತಿ, ಸಂಪ್ರದಾಯ, ಕಲೆ, ಕೌಶಲಗಳನ್ನು ಹೊಂದ್ದಿದ್ದೀರಿ.
ಕೆಲವು ಕ್ಷಣಗಳ ಹಿಂದೆ, ಮಕ್ಕಳು ಪ್ರದರ್ಶಿಸಿದ ನೃತ್ಯ ಭಾರತದ ಸಾಂಸ್ಕೃತಿಕ ಶ್ರೀಮಂತಿಕೆ ಸಮುದ್ರದಷ್ಟೇ ವಿಶಾಲವಾಗಿದೆ ಎನ್ನುವುದನ್ನು ತೋರಿಸಿಕೊಟ್ಟಿದೆ.
ಅವಿಭಕ್ತ ಕುಟುಂಬ ವ್ಯವಸ್ಥೆಯ ಸಂಪ್ರದಾಯವನ್ನು ಇಂದಿಗೂ ಮುಂದುವರಿಸಿಕೊಂಡು ಬಂದಿರುವ ನಿಮ್ಮ ಪ್ರಯತ್ನ ಭಾರತೀಯ ಜೀವನ ಪದ್ಧತಿಗೆ ಅಪಾರ ಶಕ್ತಿ ಒದಗಿಸಿದೆ.
ಈ ವ್ಯವಸ್ಥೆಯ ಅಡಿಯಲ್ಲಿ ಸಂಪನ್ಮೂಲ, ಕಾರ್ಮಿಕರು ಹಾಗೂ ಕೆಲಸವನ್ನು ಸಮರ್ಥವಾಗಿ ಮತ್ತು ಸಮರ್ಪಕವಾಗಿ ನಿಭಾಯಿಸಲು ಸಾಧ್ಯವಾಗಿದೆ.
ಈ ಸಾಂಸ್ಥಿಕ ಕುಟುಂಬ ಅಥವಾ ಕುಟುಂಬ ವ್ಯವಸ್ಥೆ ಕಾರ್ಗಿಲ್ ನಿಂದ ಕಾರ್ ನಿಕೋಬಾರ್ ವರೆಗೆ ಹಾಗೂ ಕಛ್ ನಿಂದ ಕೋಹಿಮಾದವರೆಗೆ ನಮ್ಮ ದೇಶದ ಬಹುದೊಡ್ಡ ಶಕ್ತಿಯಾಗಿದೆ.
ಸ್ನೇಹಿತರೇ,
ಕೆಲವು ಕ್ಷಣಗಳ ಹಿಂದೆ, ಸುನಾಮಿ ಸ್ಮಾರಕ ಮತ್ತು ದುರಂತದಲ್ಲಿ ಸಾವಿಗೀಡಾದವರ ಸ್ಮರಣೆಗಾಗಿ ನಿರ್ಮಿಸಿರುವ ಗೋಡೆಗೆ ಭೇಟಿ ನೀಡಿದ್ದೆ.
ನೈಸರ್ಗಿಕ ದುರಂತದಲ್ಲಿ ಸಾವಿಗೀಡಾದವರಿಗೆ ನಾನು ಶೃದ್ಧಾಂಜಲಿ ಸಲ್ಲಿಸಿದೆ.
14–15 ವರ್ಷಗಳ ಹಿಂದೆ ಹೃದಯ ವಿದ್ರಾವಕ ಘಟನೆ ನಿಮ್ಮ ಬದುಕನ್ನು ಛಿದ್ರಗೊಳಿಸಿತು.
ನಿಮ್ಮ ಪ್ರೀತಿಪಾತ್ರರನ್ನು ಕಸಿದುಕೊಂಡಿತು.
ಆದರೆ, ನೀವು ಎದೆಗುಂದದೆ ಕಾರ್‌ ನಿಕೋಬಾರ್‌ ಅನ್ನು ಮರುನಿರ್ಮಾಣ ಮಾಡಿದ್ದೀರಿ.
ನಿಮ್ಮ ಪರಿಶ್ರಮ ಶ್ಲಾಘನೀಯವಾದದ್ದು.
ಸಹೋದರ, ಸಹೋದರಿಯರೇ,
ಕಾರ್ ನಿಕೋಬಾರ್ ನ ಜನರ ಜೀವನವನ್ನು ಸುಧಾರಿಸಲು ಮತ್ತು ಅವರಿಗೆ ಉತ್ತಮ ಸೌಲಭ್ಯಗಳನ್ನು ಕಲ್ಪಿಸಲು ಇಂದು ಹಲವು ಯೋಜನೆಗಳಿಗೆ ಶಂಕುಸ್ಥಾಪನೆ ಮಾಡಲಾಗಿದೆ.
ಇದರಿಂದ, ಶಿಕ್ಷಣ, ಆರೋಗ್ಯ, ಉದ್ಯೋಗಕ್ಕಾಗಿ ಕೌಶಲ ಅಭಿವೃದ್ಧಿ, ಸಾರಿಗೆ, ವಿದ್ಯುತ್‌, ಪ್ರವಾಸೋದ್ಯಮ ಸೇರಿದಂತೆ ಹಲವು ಯೋಜನೆಗಳನ್ನು ಜಾರಿಗೊಳಿಸಲು ಉದ್ದೇಶಿಸಲಾಗಿದೆ.
ಈ ಎಲ್ಲ ಕಾರ್ಯಗಳು ಮೂಲಸೌಕರ್ಯ ಮತ್ತು ಸಂಪರ್ಕ ಕಲ್ಪಿಸುವ ಅಭಿವೃದ್ಧಿಯ ಭಾಗವಾಗಿವೆ.
ಅಂದರೆ, ‘ಸಬ್‌ ಕಾ ಸಾಥ್‌ ಸಬ್‌ ಕಾ ವಿಕಾಸ್‌’( ಎಲ್ಲರೊಂದಿಗೆ , ಎಲ್ಲರ ವಿಕಾಸ) ಸಂದೇಶವನ್ನು ಸಾರುತ್ತವೆ.
ದೇಶದ ಯಾವುದೇ ಮೂಲೆಯಲ್ಲಿ ವಾಸಿಸುತ್ತಿರುವ ವ್ಯಕ್ತಿಯು ಅಭಿವೃದ್ಧಿಯಿಂದ ವಂಚಿತವಾಗಿರಬಾರದು ಎನ್ನುವ ಉದ್ದೇಶವನ್ನು ಈ ಯೋಜನೆಗಳು ಹೊಂದಿವೆ.
ದೇಶದಲ್ಲಿ ಅಭಿವೃದ್ಧಿಯಾಗದೆ ಹಿಂದುಳಿದಿರುವ ಪ್ರದೇಶಗಳನ್ನು ಗುರುತಿಸಿ ಸಮಗ್ರ ಯೋಜನೆಯನ್ನು ರೂಪಿಸಲಾಗುತ್ತಿದೆ.
ಸರ್ವರ ನಡುವೆ ಸಮನ್ವಯತೆ ಸಾಧಿಸುವುದೇ ಈ ಯೋಜನೆಗಳ ಉದ್ದೇಶ.
ಕಳೆದ ನಾಲ್ಕು ವರ್ಷಗಳಿಂದ, ದೇಶದ ಪ್ರತಿಯೊಂದು ಜಾಗಕ್ಕೂ ಭೇಟಿ ನೀಡಿ ನಿಮ್ಮೆಲ್ಲರ ಜತೆ ಸಮಾಲೋಚನೆ ನಡೆಸುವ ಪ್ರಯತ್ನ ಮಾಡಿದ್ದೇನೆ.
ಸ್ನೇಹಿತರೇ,
ಈಗ ಆರಂಭಿಸಲಾಗಿರುವ ಅಥವಾ ಶಂಕುಸ್ಥಾಪನೆ ಮಾಡಿರುವ ಯೋಜನೆಗಳಲ್ಲಿ ಸಮುದ್ರ ಗೋಡೆ ನಿರ್ಮಿಸುವುದು ಸೇರಿದೆ.
ದೀರ್ಘಕಾಲದಿಂದ ನೀವು ಈ ಬಗ್ಗೆ ಬೇಡಿಕೆ ಸಲ್ಲಿಸುತ್ತಿದ್ದೀರಿ.
ಮಣ್ಣಿನ ಸವಕಳಿಯಿಂದ ಉಂಟಾಗುತ್ತಿರುವ ಅಪಾಯವನ್ನು ತಡೆಯಲು ಗೋಡೆ ಅಗತ್ಯವಾಗಿತ್ತು.
ನಿಮ್ಮ ಬೇಡಿಕೆಗೆ ಸ್ಪಂದಿಸಿ ರೂ. 50 ಕೋಟಿ ವೆಚ್ಚದಲ್ಲಿ ಗೋಡೆ ನಿರ್ಮಿಸಲಾಗುತ್ತಿದೆ.
ಈ ಗೋಡೆಗೆ ಶಂಕುಸ್ಥಾಪನೆ ನೆರವೇರಿಸುವ ಸೌಭಾಗ್ಯ ನನಗೆ ದೊರೆತಿದೆ.
ತ್ವರಿತಗತಿಯಲ್ಲಿ ಗೋಡೆ ನಿರ್ಮಾಣ ಕಾರ್ಯ ನಡೆಯಲಿದ್ದು, ಸಂಪೂರ್ಣವಾದ ಬಳಿಕ, ಕಾರ್‌ ನಿಕೋಬಾರ್‌ನ ರಕ್ಷಣಾ ಕವಚವಾಗಲಿದೆ.
ಸ್ನೇಹಿತರೇ,
ಭದ್ರತೆಯ ಜತೆ, ಮಕ್ಕಳಿಗೆ ಶಿಕ್ಷಣ, ಯುವಕರಿಗೆ ಆದಾಯ, ವೃದ್ಧರಿಗೆ ಔಷಧಿ, ರೈತರಿಗೆ ನೀರಾವರಿ ಮತ್ತು ಜನರ ಸಮಸ್ಯೆಗಳಿಗೆ ಸ್ಪಂದಿಸುವ ಪ್ರಯತ್ನ ಮಾಡಲಾಗುತ್ತಿದೆ.
ಇಲ್ಲಿನ ಯುವಕರು ಶಿಕ್ಷಣ ಮತ್ತು ತರಬೇತಿಗಾಗಿ ದೂರದ ಸ್ಥಳಗಳಿಗೆ ತೆರಳುತ್ತಾರೆ ಎನ್ನುವುದನ್ನು ನನ್ನ ಗಮನಕ್ಕೆ ತರಲಾಗಿದೆ.
ಆರೋಂಗ್‌ ಗ್ರಾಮದಲ್ಲಿ ಈಗ ಕೈಗಾರಿಕಾ ತರಬೇತಿ ಸಂಸ್ಥೆ (ಐಟಿಐ) ಸ್ಥಾಪಿಸಿರುವುದರಿಂದ ಯುವಕರಿಗೆ ಅಪಾರ ಪ್ರಯೋಜನವಾಗಲಿದೆ.
ಯುವಕರು ಇನ್ನು ಮುಂದೆ ಎಲೆಕ್ಟ್ರಿಷಿಯನ್‌, ಪ್ಲಂಬರ್‌ಗಳು, ಅಟೋಮೊಟಿವ್ ಟೆಕ್ನಿಷಿಯನ್‌ಗಳಾಗಿ ಹೊರಹೊಮ್ಮಲಿದ್ದು, ದೇಶದ ಯಾವುದೇ ಭಾಗದಲ್ಲಿ ಉದ್ಯೋಗಗಳು ದೊರೆಯಲಿವೆ.
ಸ್ನೇಹಿತರೇ,
ಕಾರ್ ನಿಕೋಬಾರ್‌ನ ಯುವಕರು, ಸಾಂಪ್ರದಾಯಿಕ ಆದಾಯ ಮೂಲಗಳನ್ನು ಪಡೆಯುವ ಜತೆಗೆಯೇ ಶಿಕ್ಷಣ ಮತ್ತು ಆರೋಗ್ಯ ವಲಯ ಸೇರಿದಂತೆ, ವಿವಿಧ ವೃತ್ತಿಗಳಲ್ಲಿ ತೊಡಗಿಕೊಳ್ಳಲು ಆಸಕ್ತಿ ವಹಿಸಿದ್ದಾರೆ.
ಇಲ್ಲಿನ ಯುವಕರ ರಕ್ತದಲ್ಲೇ ಕ್ರೀಡೆ ಇದೆ.
ಕ್ರೀಡೆ ನಿಮ್ಮ ನರ ನಾಡಿಗಳಲ್ಲಿದೆ.
ಕಾರ್‌ ನಿಕೋಬಾರ್‌ ಈಗ ಅತ್ಯುತ್ತಮ ಕ್ರೀಡಾಪಟುಗಳಿಗೆ ಹೆಸರುವಾಸಿಯಾಗುತ್ತಿದೆ.
ಫುಟ್ಬಾಲ್ ಸೇರಿದಂತೆ ಹಲವು ಕ್ರೀಡೆಗಳಲ್ಲಿ ಇಲ್ಲಿನ ಯುವಕರು ಉತ್ತಮ ಪ್ರದರ್ಶನ ನೀಡುತ್ತಿದ್ದಾರೆ.
ಕೆಲವು ಕ್ಷಣಗಳ ಹಿಂದೆ, ಇಲ್ಲಿನ ಪ್ರತಿಭಾವಂತ ಕ್ರೀಡಾಪಟುಗಳನ್ನು ನಾನು ಭೇಟಿಯಾದೆ.
ಇಲ್ಲಿನ ಜ್ಯೂನಿಯರ್‌ ಫುಟ್ಬಾಲ್‌ ತಂಡ ನಾಲ್ಕು ಬಾರಿ ಪ್ರತಿಷ್ಠಿತ ಸುಬ್ರೊತೊ ಮುಖರ್ಜಿ ಕಪ್‌ ಅನ್ನು ಗೆದ್ದಿದ್ದಾರೆ ಎಂದು ನನಗೆ ಮಾಹಿತಿ ನೀಡಲಾಗಿದೆ.
ನಿಜಕ್ಕೂ ಇದು ಸಂತಸದ ವಿಷಯ.
ಸ್ನೇಹಿತರೇ,
ಲಪಾಟಿ ಗ್ರಾಮದಲ್ಲಿ ನಿರ್ಮಿಸಿರುವ ಆಧುನಿಕ ಕ್ರೀಡಾ ಸಂಕೀರ್ಣವನ್ನು ನಿಮಗಾಗಿ ಸಮರ್ಪಿಸಲಾಗಿದೆ.
ಇಲ್ಲಿನ, ಯುವ ಪ್ರತಿಭಾವಂತರನ್ನು ಪ್ರೋತ್ಸಾಹಿಸುವ ಉದ್ದೇಶ ಇದಾಗಿದೆ.
ಅಂಡಮಾನ್‌ ಮತ್ತು ನಿಕೋಬಾರ್‌ ದ್ವೀಪದ ಏಕೈಕ ಕ್ರೀಡಾ ಸಂಕೀರ್ಣ ಇದಾಗಿದೆ.
ರೂ. 8 ಕೋಟಿ ವೆಚ್ಚದಲ್ಲಿ ಈ ಕ್ರೀಡಾ ಸಂಕೀರ್ಣ ನಿರ್ಮಿಸಲಾಗಿದ್ದು, ಹಲವು ಸೌಲಭ್ಯಗಳನ್ನು ಕಲ್ಪಿಸಲಾಗಿದೆ.
ಬಾಲಕ ಮತ್ತು ಬಾಲಕಿಯರಿಗೆ ಹಾಸ್ಟೆಲ್‌ ಸೌಲಭ್ಯ ಕಲ್ಪಿಸುವ ಜತೆ ಸಿಂಥೆಟಿಕ್‌ ಟ್ರ್ಯಾಕ್ ಅನ್ನು ಸಹ ನಿರ್ಮಿಸಲಾಗಿದೆ.
ಸೈಕ್ಲಿಂಗ್‌, ಕಯಾಕಿಂಗ್‌ ಮತ್ತು ರೋವಿಂಗ್‌, ಫುಟ್ಬಾಲ್‌ ಸೇರಿದಂತೆ ಹಲವು ಪ್ರತಿಭಾವಂತ ಕ್ರೀಡಾಪಟುಗಳನ್ನು ಕಾರ್ ನಿಕೋಬಾರ್ ನೀಡಿದೆ.
ಭವಿಷ್ಯದಲ್ಲಿ ಸೈಕ್ಲಿಂಗ್‌ಗೆ ವೆಲೊಡ್ರೊಮ್‌ ಮತ್ತು ಈಜುಕೊಳ ಕ್ರೀಡಾ ಸಂಕೀರ್ಣದಲ್ಲಿ ಲಭ್ಯವಾಗಲಿದೆ.
ಈಗಾಗಲೇ ಇದಕ್ಕಾಗಿ ಶಂಕುಸ್ಥಾಪನೆ ಮಾಡಲಾಗಿದೆ.
ಸ್ನೇಹಿತರೇ,
ಅಂಡಮಾನ್ ಮತ್ತು ನಿಕೋಬಾರ್‌ನ ಪ್ರತಿಯೊಬ್ಬ ನಿವಾಸಿಗೂ ಅಗತ್ಯವಿರುವ ಎಲ್ಲ ಸೌಲಭ್ಯಗಳನ್ನು ಕಲ್ಪಿಸಲು ಕೇಂದ್ರ ಸರ್ಕಾರ ಬದ್ಧವಾಗಿದೆ.
ಕೈಗೆಟಕುವ ದರದಲ್ಲಿ ಆಹಾರ ಧಾನ್ಯಗಳು, ಶುದ್ಧ ನೀರು, ಅಡುಗೆ ಅನಿಲ ಸಂಪರ್ಕ ಮತ್ತು ಸೀಮೆಎಣ್ಣೆಯನ್ನು ದೊರಕಿಸಿಕೊಡುವ ಪ್ರಯತ್ನ ಮಾಡಲಾಗುತ್ತಿದೆ.
ಉತ್ತಮ ಆರೋಗ್ಯ ಸೌಲಭ್ಯಗಳನ್ನು ಸಹ ಕಲ್ಪಿಸಲಾಗುತ್ತಿದೆ.
ದಿಗ್ಲಿಪುರ್‌ ಉಪ ವಿಭಾಗದ ಆಸ್ಪತ್ರೆಯಲ್ಲಿನ ಸೌಲಭ್ಯಗಳು ಇಲ್ಲಿನ ಜನರ ಆರೋಗ್ಯ ರಕ್ಷಣೆಯನ್ನು ಸುಧಾರಿಸುವ ನಿರೀಕ್ಷೆ ಇದೆ.
ಸ್ನೇಹಿತರೇ,
ಇಲ್ಲಿನ ಅಗತ್ಯತೆ ಮತ್ತು ಪರಿಸ್ಥಿತಿಗೆ ಅನುಗುಣವಾಗಿ ಅಭಿವೃದ್ಧಿ ಕಾರ್ಯಗಳನ್ನು ಕೈಗೊಳ್ಳಲು ಕೇಂದ್ರ ಸರ್ಕಾರ ಪ್ರಯತ್ನ ಮಾಡುತ್ತಿದೆ.
ಇಲ್ಲಿನ ಪರಿಸರ ಮತ್ತು ಸಂಸ್ಕೃತಿಯನ್ನು ರಕ್ಷಿಸುವ ಜತೆಗೆಯೇ ಇಲ್ಲಿ ಅಭಿವೃದ್ಧಿ ಕಾರ್ಯಗಳನ್ನು ಕೈಗೊಳ್ಳಲಾಗುತ್ತಿದೆ.
ಈ ನಿಟ್ಟಿನಲ್ಲಿ ಸರ್ಕಾರ ಮಹತ್ವದ ನಿರ್ಧಾರಗಳನ್ನು ಕೈಗೊಂಡಿದೆ.
ಅಂಡಾಮನ್‌ ನಿಕೋಬಾರ್‌ ಸೇರಿದಂತೆ ಕರಾವಳಿ ಪ್ರದೇಶದ ರೈತರ ಏಳ್ಗೆಗೆ ಸಂಬಂಧಿಸಿದಂತೆ ಸರ್ಕಾರ ಮಹತ್ವದ ನಿರ್ಧಾರ ಕೈಗೊಂಡಿದೆ.
ವಿಶೇಷವಾಗಿ ತೆಂಗು ಬೆಳೆಗಾರರಿಗೆ ಸಂಬಂಧಿಸಿದ ನಿರ್ಧಾರಗಳು ಇದಾಗಿವೆ.
ಕೊಬ್ಬರಿಯ ಕನಿಷ್ಠ ಬೆಂಬಲ ಬೆಲೆಯನ್ನು ಪ್ರತಿ ಕ್ವಿಂಟಲ್‌ಗೆ ರೂ. 2000 ಕ್ಕೆ ಹೆಚ್ಚಿಸಲಾಗಿದೆ.
ಕಾರ್ಖಾನೆಗಳಲ್ಲಿ ಬಳಸುವ ಕೊಬ್ಬರಿಯ ಕನಿಷ್ಠ ಬೆಂಬಲ ಬೆಲೆಯನ್ನು ಪ್ರತಿ ಕ್ವಿಂಟಲ್‌ಗೆ ರೂ. 7750 ರಿಂದ ರೂ. 9500 ಕ್ಕೆ ಹೆಚ್ಚಿಸಲಾಗಿದೆ.
ಕೊಬ್ಬರಿ ಗಿಟಕಿನ ಕನಿಷ್ಠ ಬೆಂಬಲ ಬೆಲೆಯನ್ನು ರೂ. 7750 ರಿಂದ ರೂ. 9920 ಕ್ಕೆ ಹೆಚ್ಚಿಸಲಾಗಿದೆ.
ಇದರಿಂದ, ಹಲವರು ರೈತರಿಗೆ ಲಾಭವಾಗಲಿದೆ.
ಸ್ನೇಹಿತರೇ,
ಮೀನುಗಾರರ ಸಬಲೀಕರಣಕ್ಕೂ ಕೇಂದ್ರ ಸರ್ಕಾರ ಹಲವು ಕ್ರಮಗಳನ್ನು ಕೈಗೊಂಡಿದೆ.
ಇತ್ತೀಚೆಗೆ, ರೂ. 7000 ಕೋಟಿ ವಿಶೇಷ ನಿಧಿಯನ್ನು ಸ್ಥಾಪಿಸುವ ಮೂಲಕ ದೇಶದಲ್ಲಿನ ಮೀನುಗಾರಿಕೆ ಕ್ಷೇತ್ರವನ್ನು ಲಾಭದತ್ತ ಕೊಂಡೊಯ್ಯುವ ಪ್ರಯತ್ನ ಮಾಡಲಾಗಿದೆ.
ಇದರಿಂದ, ಮೀನುಗಾರರಿಗೆ ಕಡಿಮೆ ಬಡ್ಡಿ ದರದಲ್ಲಿ ಸಾಲ ದೊರೆಯಲಿದೆ.
‘ನಮ್ಮ ಕರಾವಳಿ ಪ್ರದೇಶವು ನೀಲಿ ಕ್ರಾಂತಿಯ ಕೇಂದ್ರಗಳಾಗಿವೆ.
ಈ ದೂರದೃಷ್ಟಿಯಿಂದ ನಮ್ಮ ಸರ್ಕಾರ ಹೆಜ್ಜೆ ಹಾಕುತ್ತಿದೆ.
ಮೀನುಗಾರಿಕೆಗೆ ಸಂಬಂಧಿಸಿದಂತೆ ಹಲವು ಯೋಜನೆಗಳನ್ನು ಕೈಗೊಳ್ಳಲಾಗುತ್ತಿದೆ.
ಆಧುನಿಕ ದೋಣಿಗಳನ್ನು ಹೊಂದಲು ಸರ್ಕಾರ ಹಣಕಾಸು ನೆರವು ಒದಗಿಸುತ್ತಿದೆ.
ಮೀನುಗಾರಿಕೆ, ಕೃಷಿ ಮತ್ತು ಪಶುಸಂಗೋಪನೆಗೆ ವಿವಿಧ ಯೋಜನೆಗಳ ಪ್ಯಾಕೇಜ್‌ಗಳನ್ನು ರೂಪಿಸಲಾಗಿದೆ.
ಸಹೋದರ, ಸಹೋದರಿಯರೇ,
ಕಾರ್ ನಿಕೋಬಾರ್‌ನ ಪರಿಸರ ರಕ್ಷಿಸುವ ಸಂಬಂಧ, ಸೌರಶಕ್ತಿಯನ್ನು ಸಮರ್ಥವಾಗಿ ಸದುಪಯೋಗಿಪಡಿಸಿಕೊಳ್ಳಬೇಕಾಗಿದೆ.
ಸೌರಶಕ್ತಿಯನ್ನು ಬಳಕೆಯಲ್ಲಿ ಭಾರತ ಜಗತ್ತಿನಲ್ಲೇ ಮುಂಚೂಣಿ ರಾಷ್ಟ್ರವಾಗಿ ಹೊರಹೊಮ್ಮುತ್ತಿದೆ.
ಸೌರ ಶಕ್ತಿ ಮೂಲಕ ಸುಲಭವಾಗಿ ದೊರೆಯುವ ಹಸಿರುವ ಇಂಧನವನ್ನು ದೇಶಕ್ಕೆ ನೀಡುವ ಉದ್ದೇಶ ನಮ್ಮದಾಗಿದೆ.
ಅಂತರರಾಷ್ಟ್ರೀಯ ಸೌರ ಒಕ್ಕೂಟದೊಂದಿಗೆ ಸೌರಶಕ್ತಿ ಕ್ಷೇತ್ರದಲ್ಲಿ ಕ್ರಾಂತಿ ಮೂಡಿಸುವ ನಿಟ್ಟಿನಲ್ಲಿ ಭಾರತ ಜಗತ್ತಿಗೇ ನಾಯಕತ್ವವನ್ನು ಹೊಂದಿದೆ.
ಒಂದು ಜಗತ್ತು, ಒಂದು ಸೂರ್ಯ, ಒಂದು ಗ್ರಿಡ್‌’ ಎನ್ನುವ ಮುನ್ನೋಟದೊಂದಿಗೆ ಭಾರತ ಕಾರ್ಯನಿರ್ವಹಿಸುತ್ತಿದೆ.
ಸ್ನೇಹಿತರೇ,
ನಮ್ಮ ದೇಶದ ಕರಾವಳಿ ಪ್ರದೇಶ ನವೀಕರಣ ಇಂಧನಕ್ಕೆ ಅಪಾರ ಸಾಧ್ಯತೆಗಳನ್ನು ನೀಡಬಲ್ಲದು.
ಈ ಸಾಧ್ಯತೆಗಳನ್ನು ಅವಕಾಶಗಳನ್ನಾಗಿ ಪರಿವರ್ತಿಸಲಾಗುತ್ತಿದೆ.
ಈ ಯೋಜನೆಯ ಅಡಿಯಲ್ಲಿ ಕಾರ್‌ ನಿಕೋಬಾರ್‌ನಲ್ಲಿ ಛಾವಣಿ ಮೇಲೆ 300 ಕಿಲೋ ವಾಟ್ ಸಾಮರ್ಥ್ಯದ ಸೌರ ಘಟಕಗಳನ್ನು ಸ್ಥಾಪಿಸಲಾಗುತ್ತಿದೆ.
ಶಾಲೆ ಮತ್ತು ಆಸ್ಪತ್ರೆ ಸೇರಿದಂತೆ ಹಲವು ಸಂಸ್ಥೆಗಳಲ್ಲಿ 50 ಕಿಲೋ ವಾಟ್‌ ಸಾಮರ್ಥ್ಯದ ಸೌರ ಶಕ್ತಿಯ ಘಟಕಗಳನ್ನು ಸ್ಥಾಪಿಸಲಾಗಿದೆ ಎಂದು ನನಗೆ ಮಾಹಿತಿ ನೀಡಲಾಗಿದೆ.
ಭವಿಷ್ಯದಲ್ಲಿ ಕಾರ್‌ ನಿಕೋಬಾರ್‌ನ ಇಂಧನ ಅಗತ್ಯವನ್ನು ಸೌರಶಕ್ತಿ ಮೂಲಕ ನೀಗಿಸುವ ಪ್ರಯತ್ನವನ್ನು ಸರ್ಕಾರ ಮಾಡಲಿದೆ.
ಸ್ನೇಹಿತರೇ,
ಕಾರ್ ನಿಕೋಬಾರ್, ಈ ಸಮುದ್ರ ಮತ್ತು ಮಲಕ್ಕಾ ಸ್ಟ್ರೇಟ್‌ ಸಂಪನ್ಮೂಲ ಮತ್ತು ಭದ್ರತೆ ದೃಷ್ಟಿಯಿಂದ ಮಹತ್ವದ್ದಾಗಿವೆ.
ಹಿಂದೂ ಮಹಾಸಾಗರ ಮತ್ತು ಫೆಸಿಫಿಕ್‌ ಸಾಗರದ ನಡುವಣ ಹಡಗು ಮಾರ್ಗಕ್ಕೆ ಮಹತ್ವದ ಕೊಂಡಿಯಾಗಿದೆ.
ಸರಕು ಸಾಗಣೆ ಹಡಗುಗಳಿಗೆ ಇದು ದಟ್ಟಣೆಯ ಮಾರ್ಗವಾಗಿದೆ.
ಈ ದೃಷ್ಟಿಯಿಂದ, ಸಾರಿಗೆ ವ್ಯವಸ್ಥೆಯನ್ನು ಸಹ ಅಭಿವೃದ್ಧಿಪಡಿಸಲಾಗುತ್ತಿದೆ.
ನಿಮ್ಮೆಲ್ಲರಿಗೂ ಇದರಿಂದ, ಪ್ರಯೋಜನವಾಗಲಿದೆ.
ಜತೆಗೆ ಉದ್ಯೋಗಾವಕಾಶವನ್ನು ಸಹ ಹೆಚ್ಚಿಸಲಿದೆ.
ಸಹೋದರ, ಸಹೋದರಿಯರೇ,
ದೇಶದ ಅಗತ್ಯತೆಗಳನ್ನು ಗಮನದಲ್ಲಿರಿಸಿಕೊಂಡು, ‘ಟ್ರಾನ್ಸ್‌–ಶಿಪ್‌ಮೆಂಟ್‌’ ಬಂದರು ನಿರ್ಮಾಣಕ್ಕೆ ಶಂಕುಸ್ಥಾಪನೆ ಮಾಡಲಾಗಿದೆ.
ಈ ಯೋಜನೆಯಿಂದ ದಕ್ಷಿಣ ಭಾಗದಲ್ಲಿ ಹಲವು ಅವಕಾಶಗಳನ್ನು ಸೃಷ್ಟಿಸಲಿದೆ.
ಜತೆಗೆ ಸಾಗರಮಾಲಾ ಯೋಜನೆ ಅಡಿಯಲ್ಲಿ ದೇಶದ ಕರಾವಳಿ ಪ್ರದೇಶದಲ್ಲಿ ಮೂಲಸೌಕರ್ಯಗಳನ್ನು ಮೇಲ್ದರ್ಜೇಗಿರಿಸಲು ವ್ಯಾಪಕವಾದ ಯೋಜನೆಗಳನ್ನು ರೂಪಿಸಲಾಗಿದೆ.
ಈ ಯೋಜನೆ ಅಡಿಯಲ್ಲಿ ನೂರಾರು ಯೋಜನೆಗಳನ್ನು ರೂ. 2.5 ಲಕ್ಷ ಕೋಟಿ ಮೊತ್ತದಲ್ಲಿ ಕೈಗೊಳ್ಳಲಾಗಿದೆ.
14 ಕರಾವಳಿ ಉದ್ಯೋಗ ವಲಯಗಳನ್ನು ಅಭಿವೃದ್ಧಿಪಡಿಸಲಾಗುವುದು.
ಸ್ನೇಹಿತರೇ,
ಸಾಗರಮಾಲಾ ಯೋಜನೆ ಅಡಿಯಲ್ಲಿ ಕಾರ್ ನಿಕೋಬಾರ್‌ನಲ್ಲಿ ಕ್ಯಾಂಪ್‌ಬೆಲ್‌ ಜೆಟ್ಟಿಯನ್ನು 150 ಮೀಟರ್‌ಗಳಿಗೆ ವಿಸ್ತರಿಸಲಾಗುವುದು.
ಇದಕ್ಕಾಗಿ ರೂ. 50 ಕೋಟಿ ಮೀಸಲಿರಿಸಲಾಗಿದೆ.
ಜತೆಗೆ, ಮುಸ್‌ ಜೆಟ್ಟಿಯ ಆಳವನ್ನು ಸಹ ಹೆಚ್ಚಿಸಲು ಯೋಜನೆ ರೂಪಿಸಲಾಗಿದೆ.
ಇದರಿಂದ, ದೊಡ್ಡ ಹಡಗುಗಳು ಯಾವುದೇ ತೊಂದರೆಯನ್ನು ಎದುರಿಸುವುದಿಲ್ಲ.
ಸಹೋದರ, ಸಹೋದರಿಯರೆ,
ಮುಂದಿನ ದಿನಗಳಲ್ಲಿ ವಾಯು ಸಂಪರ್ಕವನ್ನು ಹೆಚ್ಚಿಸಲು ಕ್ರಮ ಕೈಗೊಳ್ಳಲಾಗುವುದು.
ಇಲ್ಲಿನ ಜನರ ಜೀವನಮಟ್ಟ ಸುಧಾರಿಸಲು ಸರ್ಕಾರ ಸರ್ವರೀತಿಯ ಪ್ರಯತ್ನ ಮಾಡುತ್ತಿದೆ.
ಸ್ನೇಹಿತರೇ,
ಬುಡಕಟ್ಟು ಮಂಡಳಿಗೆ ನಾನು ಹೃದಯಪೂರ್ವಕ ಅಭಿನಂದನೆಗಳನ್ನು ಸಲ್ಲಿಸುತ್ತೇನೆ.
ನೀವು, ದೇಶದ ಪ್ರಜಾಪ್ರಭುತ್ವ ಕಾಪಾಡಲು ಮತ್ತು ಇಲ್ಲಿ ಅಭಿವೃದ್ಧಿಯ ವೇಗವನ್ನು ಹೆಚ್ಚಿಸುವ ಮೂಲಕ ಮಹತ್ವದ ಪಾತ್ರ ವಹಿಸುತ್ತಿದ್ದೀರಿ.
ಗ್ರಾಮ ಸಭೆಗಳಲ್ಲಿ ಇಲ್ಲಿನ ಸಹೋದರಿಯರು ಕ್ರಿಯಾಶೀಲರಾಗಿ ಭಾಗವಹಿಸುತ್ತಿದ್ದಾರೆ ಎಂದು ಕೇಳಿದ್ದೇನೆ.
ಇಂತಹ ಪ್ರಯತ್ನಗಳು ಶ್ಲಾಘನೀಯ.
ಕಾರ್‌ ನಿಕೋಬಾರ್ ಅಭಿವೃದ್ಧಿಗೆ ಸರ್ಕಾರ ಬದ್ಧವಾಗಿದೆ.
ಹೊಸ ವರ್ಷದಲ್ಲಿ ನಮ್ಮ ಪ್ರಯತ್ನಗಳು ಮತ್ತಷ್ಟು ಉತ್ಸಾಹದಿಂದ ನಡೆಯಲಿವೆ.
ಮತ್ತೊಮ್ಮೆ, ಎಲ್ಲ ಹೊಸ ಅಭಿವೃದ್ದಿ ಯೋಜನೆಗಳನ್ನು ಆರಂಭಿಸಿದ್ದಕ್ಕೆ ನಿಮಗೆ ಶುಭಾಶಯಗಳು
ಧನ್ಯವಾದಗಳು, ಜೈಹಿಂದ್‌
