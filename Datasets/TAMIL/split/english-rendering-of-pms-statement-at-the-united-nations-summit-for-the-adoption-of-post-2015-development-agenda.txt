மேதகு அதிபர்களே,
“யாரும் பார்க்காத உலகத்தின் மீது அக்கறை கொள்ள வேண்டும்” என்றார் மகாத்மா காந்தி.
மனித இனம் உலகத்தின் தேவைக்கு ஏற்ப எதிர்காலத்துக்கான பொறுப்புணர்ச்சியோடு தன்னை வளரத்துக் கொண்டுள்ளது.
ஒரு மிகப்பெரிய போர் முடிந்து 70 ஆண்டுகள் ஆன பின்னால், நமது காலத்துக்கேற்ற நம்பிக்கையோடு, இம்மனித இனத்துக்கு புதிய பாதையை அமைக்க இங்கே கூடியுள்ளோம்.
இங்கே உரையாற்றுவது மிகப்பெரும் வாய்ப்பாகும்.
இந்த வாய்ப்பை ஏற்படுத்தித் தந்த, ஐநா அவையின் செயலருக்கு நன்றி தெரிவித்துக் கொள்கிறேன்.
2030ம் ஆண்டுக்கான நமது நோக்கம் எப்படி உயர்வானதோ, அதே போல நமது இலக்குகள் முழுமையானவை.
கடந்த ஆண்டுகளில் உருவான சிக்கல்களுக்கு இது முன்னுரிமை அளிக்கிறது.
மேலும் நமது சமூக, பொருளாதார, சுற்றுச் சூழல் இணைப்புகளை புரிந்து கொண்டு, அதற்கேற்ப நமது வாழ்வை மாற்றியமைத்துக் கொள்ள இது உதவுகிறது.
ஏராளமான வளங்கள் இருந்தாலும், அனைவருக்கும் அவற்றை பகிர்ந்தளிக்க இயலாத ஒரு காலகட்டத்தில் வாழ்ந்து கொண்டிருக்கிறோம்.
வறுமை ஒழிப்பை எல்லா இடங்களில் இருந்தும் அகற்றுவது நமது முதன்மையான இலக்காக இருப்பது மகிழ்ச்சி அளிக்கிறது.
1.3 பில்லியன் மக்களை வறுமையின் பிடியில் இருந்து மீட்பது, அவர்களின் வாழ்வாதாரத்துக்காக மட்டும் அல்ல, நமது கடமை என்பதற்காகவும்தான்.
ஒரு நியாயமான, அமைதியான உலகை உருவாக்குவது இன்றைய அவசிய தேவையாகும்.
பண்டிட் தீனதயாள் உபாத்யாயா என்ற மிகப் பெரும் சிந்தனையாளர், தனது முக்கிய நோக்கமாக, வறுமை ஒழிப்பைக் கொண்டிருந்தார் என்பது குறிப்பிடத்தகுந்த விஷயமாகும்.
அவரது நூற்றாண்டு பிறந்தநாள் விழா கொண்டாட்டமும், இந்த உரையும், ஒன்றாக அமைந்திருப்பது ஒரு சிறப்பம்சமாகும்.
பொருளாதார வளர்ச்சி, உட்கட்டமைப்பு வளர்ச்சி, தொழில் வளர்ச்சி, எரிசக்திக்கான வளர்சசி ஆகியவை நமது இலக்காக அமைந்திருப்பது உண்மையிலேயே மகிழ்ச்சி அளிக்கிறது.
வானிலை மாற்றம் மற்றும் சுற்றுச் சூழல் மாற்றத்துக்கு உரிய முக்கியத்துவம் அளிக்கப்படடிருப்பது, வரறேப்புக்குரியது.
கடல் சூழலை பாதுகாப்பதை முக்கிய நோக்காக வைக்கத்திருப்பது, நமக்கு முன் உள்ள சவால்களின் பிரத்யேக தன்மையை காட்டுகிறது.
குறிப்பாக, தீவு நாடுகளின் எதிர்காலம் குறித்து அது விவாதிக்கிறது.
வளம், மற்றும் கடல்வளத்தை சரியாக பயன்படுத்துவது என்பது, நீல வானத்தை உள்ளடக்கிய நீலப் புரட்சியை குறிப்பிடுகிறது.
இன்று, வளர்ச்சிக்கான முக்கிய திட்டங்கள், இந்தியாவின் இலக்காக உள்ளது குறிப்பிடத்தக்கது.
சுதந்திரம் கிடைத்த நாள் முதலாக வறுமையை ஒழிப்பதை அதன் முக்கிய கனவாக வைத்திருக்கிறது இந்தியா.
ஏழை மக்களுக்கு அதிகாரம் வழங்குவதன் மூலம், வறுமையை ஒழிப்பதென திட்டமிட்டுள்ளோம்.
கல்வி மற்றும் திறன் வளர்ச்சியை பிரதான நோக்கமாக வைத்துள்ளோம்.
வளர்ச்சித் திட்டங்களை பிரதானமாக வைத்து, அதை விரிவாக்கி, அதன் மூலம் வறுமையை ஒழிக்கும் கனவை நனவாக்குவதென்று செயல்படுகிறோம்.
180 மில்லியன் மக்களுக்கு புதிய வங்கிக் கணக்கு, நேரடி மான்யம், வங்கி சேவையை பயன்படுத்தாதோருக்கு, நிதி உதவி, அனைவருக்கும் ஆயுள் காப்பீடு மற்றும், ஓய்வு காலத்தில் அனைவருக்கும் ஓய்வூதியம், ஆகிய திட்டங்களின் மூலம் வறுமை ஒழிப்பை சாத்தியமாக்க முயற்சி செய்து வருகிறோம்.
உலகம், பொதுத்துறை, தனியார் துறை என்பவற்றைப் பற்றி விவாதித்துக் கொண்டிருக்கையில், தனி நபர் தொழில்கள், சிறு மற்றும் குறுந்தொழில்கள், சிறு நிதித்திட்டம் ஆகியவற்றில் தகவல் தொழில்நுட்பத்தையும், செல்பேசி செயலிகள் ஆகியவற்றை உள்ளடக்கிய புதிய துறையை இந்தியா உருவாக்கி வருகிறது.
அனைவருக்கும் குடிநீர், வீட்டு வசதி, மின்சார வசதி, தண்ணீர் வசதி மற்றும் கழிப்பிட வசதி ஆகியவற்றை, மனித இனத்தின் கௌரமாக கருதி, அது தொடர்பான முயற்சிகளை எடுத்து வருகிறோம்.
இத்திட்டம் வெறும் திட்டமாக நில்லாமல், அதற்கான இலக்கு நிர்ணயித்து, அதை செயல்படுத்துவதில் முனைப்பாக உள்ளோம்.
பெண் குழந்தைகளுக்கான கல்வி என்பது, வளர்ச்சிக்கான அடிப்படை என்பதால், பெண் கல்வி குறித்து ஒரு மிகப்பெரிய திட்டத்தை உருவாக்கி, அது ஒவ்வொரு குடும்பத்தின் நோக்கமாக கருதுகிறோம்.
இயற்கை சீரழிவுகளில் இருந்து விவசாயிகளை காப்பாற்றுவதும், விவசாயத்தை முன்னேற்றுவதும், விளைபொருட்களை நேரடியாக சந்தையோடு இணைப்பதும் எங்கள் பிரதான நோக்கமாகும்.
உற்பத்தித் துறை, சேவைத் துறை, உட்கட்டமைப்புத் துறை, நவீன நகரங்கள், ஆகியவற்றை மறு சீரமைப்பு செய்து வருகிறோம்.
தொடர்ச்சியான வளத்தை நோக்கியே எங்கள் பாதை செல்கிறது.
இது எங்களின் வலிமையான பாரம்பரியம் மற்றும் கலாச்சாரத்தினால் வருகிறது.
இது எங்களின் எதிர்காலத்தோடு உறுதியாக பின்னப்பட்டுள்ளது.
பூமியை தாய் என்று அழைக்கும் ஒரு கலாச்சாரத்துக்கு சொந்தக்காரர்கள் நாங்கள்.
“பூமி நமது தாய்.
நாம் அவளது பிள்ளைகள்.
பூமியை சுத்தமாக வைத்திருங்கள்” என்று அழைக்கும் பாரம்பரியத்துக்கு சொந்தக்காரர்கள் நாங்கள்.
இந்தியாவின் பல்வேறு தேசிய திட்டங்கள், லட்சியபூர்வமானவை.
அடுத்த ஐந்தாண்டுகளுக்குள் 175 ஜிகா வாட் மறுசுழற்சி எரிசக்தி, நிலக்கரியின் மீது வரி, காடுவளர்ப்புத் திட்டம், போக்குவரத்தில் சீரமைப்பு, நதிகளையும், நகரங்களையும் சுத்தப்படுத்துதல் ஆகியவை, இத்திட்டங்களில் சில.
எரிபொருளுக்கான தேவை நாளடைவில் குறையும்.
இப்பூமியை ஒரு அழகான இடமாக்கும் வகையிலும், உலக மக்கள்தொகையில் ஆறில் ஒரு பங்கை முன்னேற்றும் வகையிலும் எங்கள் வளர்ச்சித் திட்டங்கள் அமையும்.
குறைந்த சவால்களும், அதீத நம்பிக்கையும் கொண்ட இத்திட்டம் நிச்சயமாக வெற்றி பெறும்.
அறிவார்ந்தவர்கள் உலகை ஒரு குடும்பமாக பார்க்கிறார்கள் என்பதற்கேற்ப, எங்களது வெற்றியின் மூலம் எங்கள் வளங்களை மற்றவர்களோடு பகிர்ந்து கொள்ள முடியும்.
பசிபிக் முதல் அட்லாண்டிக் வரை, ஆசியா மற்றும் ஆப்ரிக்காவின் வளர்ச்சியில் பங்குதாரராக இந்தியா உள்ளது.
வளர்ச்சிக்கான கொள்கை திட்டங்களை வகுப்பதில், பொறுப்பு உள்ளது.
நாம் அனைவரும் ஏன் இன்று ஐக்கிய நாடுகள் அவையில் இன்று இருக்கிறோம் என்றால், தட்பவெட்பமாகட்டும், வளர்ச்சிக்கான முயற்சியாகட்டும், அது சர்வதேச கூட்டுறவின் மையமாக இருக்க வேண்டும்.
வேறுபட்ட பொறுப்புகளாக இருந்தாலும், அதுவே நமது ஒன்றுபட்ட நோக்கம்.
தட்பவெட்ப மாற்றம் குறித்து நாம் பேசுகிறோம்.
நமது வசதியான வாழ்வு குறித்த ஒரு பார்வை நமக்கு உள்ளது.
இயற்கை சீரழிவுகளில் இருந்து ஏழைகளை காப்பாற்றுவதே நமது சர்வதேச தட்பவெட்ப மாற்றத்துக்கான நோக்கமாக இருக்க முடியும்.
தட்பவெட்ப மாற்றம் குறித்து பேசுகையில், அதற்கான தீர்வுகளை அடைவதே நமது லட்சியமாக இருக்க வேண்டும்.
தொழில்நுட்பம், புதிய கண்டுபிடிப்புகள் மற்றும் நிதி ஆகியவற்றில் நாம் உலகளாவிய கூட்டணியை அமைக்க வேண்டும்.
இந்த முயற்சி மறுசுழற்சி எரிசக்திக்கான இலக்காக அமையும்.
அதே போல, நாமும் சரிசக்தித் தேவைகளை குறைத்து வாழும் வகையில் நமது வாழ்க்கை முறையை மாற்றிக்கொள்ள வேண்டும்.
மேலும் நமது அடுத்த தலைமுறைக்கு பயனளிக்கும் வகையில், உலகளாவிய ஒரு கல்வி முறையை உருவாக்க வேண்டும்.
வளர்ச்சிக்காகவும், தட்பவெட்ப மாறுதலுக்காகவும் நிதியளிக்க வேண்டிய வளர்ந்த நாடுகள், தங்கள் கடமையை பூர்த்தி செய்யும் என்று நம்புகிறோம்.
அதே போல புதிய கண்டுபிடிப்புகள் உருவாக்கப்படுகையில் தனிநபர் தேவைகளை விட, உலக நன்மைக்கு அதிகமான முன்னுரிமை கொடுக்கப்படும் என்றும் நம்புகிறோம்.
தூரம் என்பது ஒரு சவாலல்ல என்பதை நாம் இப்போது உணர்ந்து கொண்டுள்ளோம்.
முரண்களில் இருந்து அதற்கான சவால்கள் உருவாகும்.
நமது சக மனிதர்களிடையே உள்ள ஒற்றுமையை அடிப்படையாக வைத்து, நமது சொந்த நலனையும் வைத்து, உலக உறவுகள் மாற்றப்பட வேண்டும்.
அதிக நம்பிக்கையை பெற்ற ஒரு அமைப்பாக ஐக்கிய நாடுகள் அவையையும், அதன் பாதுகாப்புக் குழுவையும் நாம் மாற்ற வேணடும்.
அடுத்து வரும் தலைமுறைக்கு இவ்வுலகை ஒரு பாதுகாப்பான, வாய்ப்புகள் நிறைந்த நாகரீகமான உலகாக விட்டுச் செல்வதை விட நமக்கு வேறு பெரிய காரணம் தேவையில்லை.
இதைவிட சவாலான காரியமும் வேறு இல்லை.
70 வயதில், நாம், நமது, அறிவு, அனுபவம், பெருந்தன்மை, கருணை, திறமை மற்றும் தொழில்நுட்பத்தை வைத்து, அந்த சவாலை சந்திக்கத்தான் போகிறோம்.
நம்மால் முடியும் என்ற நம்பிக்கை எனக்கு உள்ளது.
இறுதியாக, எங்களது புராதான நூல்களில் இருந்து சில முக்கியமானவற்றை கோடிட்டுக் காட்டி விடைபெற விரும்புகிறேன்.
அனைவரும் மகிழ்ச்சியாக இருக்கட்டும், அனைவரும் நலன் அடையட்டும் அனைவரும் ஆரோக்கியமாக இருக்கட்டும், அனைவருக்கும் துன்பம் நிகழாமல் இருக்கட்டும்.
நன்றி.
