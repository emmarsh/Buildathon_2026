பிரதமர் திரு.நரேந்திர மோடி தலைமையில் நடைபெற்ற மத்திய அமைச்சரவைக் கூட்டத்தில், இந்தியாவின் முதலாவது, ரயில் மற்றும் போக்குவரத்து பல்கலைக் கழகமான, தேசிய ரயில் மற்றும் போக்குவரத்து கல்வி நிறுவனத்துக்கு துணைவேந்தர் பதவியை உருவாக்க ஒப்புதல் அளிக்கப்பட்டது.
கல்வி நிறுவனத்தின் முதன்மை செயல் அதிகாரியாக துணைவேந்தர் இருப்பார்.
கல்வி நிறுவனத்தை மேற்பார்வையிடுதல், நிறுவனத்தின் செயல்பாடுகளை கட்டுப்படுத்துதல் ஆகிய பணிகளை மேற்கொள்வார்.
முக்கியமாக, நிகர்நிலைப் பல்கலைக் கழகத்தின் அனைத்து அதிகார மட்டங்களிலும் எடுக்கப்படும் முடிவுகளை செயல்படுத்தும் பொறுப்பு, துணைவேந்தருக்கு உண்டு.
தேசிய ரயில் மற்றும் போக்குவரத்து கல்வி நிறுவனத்தில், முதலாவது பிரிவில் 20 மாநிலங்களைச் சேர்ந்த 103 மாணவர்கள் சேர்க்கப்பட்டுள்ளனர்.
முழுவதுமாக தங்கிப் படிக்கும் வகையிலான பி.எஸ்சி.
போக்குவரத்து தொழில்நுட்பம் மற்றும் டிபிஏ போக்குவரத்து மேலாண்மை ஆகிய இரண்டு இளநிலை பட்டப்படிப்புகள் நடத்தப்படுகின்றன.
இந்த வகுப்புகள், செப்டம்பர் 5, 2018-ல் தொடங்கின.
இந்த மூன்று ஆண்டு பாடத் திட்டமானது, பல்துறை பாடத் திட்டத்துடன், உலகத்தரம் வாய்ந்ததாகவும் உள்ளது.
அடிப்படை பாடம், முக்கியத்துவம் வாய்ந்த பாடம் மற்றும் தேர்வுசெய்துகொள்ளக் கூடிய பாடத் திட்டம் ஆகியவற்றைக் கொண்டது.
கூட்டு ஆராய்ச்சி மற்றும் ஆசிரியர்கள், மாணவர்கள் பரிமாற்றம் ஆகியவற்றுக்காக சர்வதேச அளவிலான முன்னணி கல்வி நிறுவனங்களுடன் இணைந்து செயல்பட தேசிய ரயில் மற்றும் போக்குவரத்து கல்வி நிறுவனம் முயற்சி மேற்கொண்டு வருகிறது.
இதற்காக, இதுவரை அமெரிக்காவின் கார்னல் பல்கலைக் கழகம், பெர்கிலீ-யில் உள்ள கலிபோர்னியா பல்கலைக் கழகம், ரஷ்யாவில் உள்ள புனித பீட்டர்ஸ்பர்க் போக்குவரத்து பல்கலைக் கழகம் மற்றும் மாஸ்கோவில் உள்ள எம்ஐஐடி ஆகியவற்றுடன் இந்தப் பல்கலைக்கழகம் ஒப்பந்தம் மேற்கொண்டுள்ளது.
பின்னணி:
பிரதமர் திரு.நரேந்திர மோடியின் கனவான தேசிய ரயில் மற்றும் போக்குவரத்து கல்வி நிறுவனம், போக்குவரத்து தொடர்பான கல்வி, பல்துறை ஆராய்ச்சி மற்றும் பயிற்சி-யில் கவனம் செலுத்துகிறது.
ரயில்வே மற்றும் போக்குவரத்து துறையில் தலைசிறந்த நிபுணர்களை உருவாக்குவதற்காக 2018-ல் புதிய பிரிவின்கீழ், நிகர்நிலைப் பல்கலைக் கழகமாக தோற்றுவிக்கப்பட்டது.
****
