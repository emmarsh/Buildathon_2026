ஜார்கண்ட் ஆளுநர் திருமதி.
திரௌபதி முர்மு அவர்களே, இம்மாநிலத்தின் அறிவாற்றலும் மக்கள் செல்வாக்கும் நிறைந்த முதலமைச்சர் திரு ரகுபர் தாஸ் அவர்களே, எனது அமைச்சரவை சகா ஆன திரு. ஜகத் பிரசாத் நட்டா அவர்களே, எனது அமைச்சரவை சகாவும், இந்த மாநில மண்ணின் மைந்தரான திரு. சுதர்சன் பகத் அவர்களே, மத்திய அரசில் எனது சகாவான திரு. ஜயந்த் சின்ஹா அவர்களே, நிதி ஆயோக் உறுப்பினர் டாக்டர் வி.
கே.பால் அவர்களே, மாநில அமைச்சர் திரு ராமச்சந்திர சந்திரவன்ஷி அவர்களே, நாடாளுமன்றத்தில் எனது சகாவான திரு ராம் தாஹல் சவுத்ரி அவர்களே, சட்டப்பேரவை உறுப்பினர் திரு. ராம் குமார் பாஹன் அவர்களே, இங்கே உள்ள பிரமுகர்களே, இங்கே பெருந்திரளாக கூடியுள்ள எனதருமை ஜார்கண்ட் மாநில சகோதரர்களே, சகோதரிகளே,
நண்பர்களே,
இன்று எதிர்காலத்தில் மனித குல சேவையில் மிகப்பெருமையுடையதாக நிரூபிக்கப்படவுள்ள சிறப்பு நிகழ்ச்சியை நாமெல்லாம் காண உள்ளோம்.
இன்று நாம் இங்கே வந்திருப்பது ஜார்கண்ட் மாநில மேம்பாட்டிற்கு உத்வேகம் அளிப்பதற்கு மட்டுமின்றி இந்தியாவின் ஞானியர் மற்றும் இந்தியாவின் ஒவ்வொரு குடும்பமும் பல காலமாக கண்டு வந்த கனவான “சர்வே பவந்து சுகினாஹ சர்வே சாந்து நிரமாயஹ” என்பதை நிறைவுச் செய்வதற்காகவும் தான்.
தொன்மையான இந்த தீர்மானத்தை இந்த நூற்றாண்டில் நாம் நிறைவு செய்வது அவசியம், அந்த வகையில் நாம் தற்போது ஒரு தொடக்கத்தை தந்துள்ளோம்.
ஏழைகளிலும், ஏழையானவர்களுக்கு சிறந்த மருத்துவ வசதியையும் சிகிச்சையையும் உறுதி செய்யும் இந்த கனவை நிறைவேற்றுவதற்கான முதல் முக்கிய படியை பிர்ஸா முண்டாவின் மண்ணிலிருந்து தொடங்குகிறோம்.
இன்று நாடு முழுதும் ராஞ்சியை கவனித்து வருகிறது.
இதேபோன்ற நிகழ்ச்சிகள் நாட்டின் 400க்கும் மேற்பட்ட மாவட்டங்களில் ஏற்பாடு செய்யப்பட்டுள்ளன.
அங்கிருந்தெல்லாம் ஒவ்வொருவரும் ராஞ்சியில் நடைபெறும் இந்த மாபெரும் நிகழ்ச்சியை கவனிக்கிறார்கள்.
அதன் பிறகு அவர்கள் இந்தத் திட்டத்தை தங்களது சொந்த மாவட்டங்களுக்கு முன்னெடுத்துச் செல்வார்கள்.
இன்று இங்கே இரண்டு புதிய மருத்துவ கல்லூரிகளை தொடங்கி வைக்கும் வாய்ப்பு எனக்கு கிடைத்தது.
சுதந்திரம் பெற்ற 70 ஆண்டுகளுக்கு பிறகு இங்கே மொத்தம் 350 மாணவர்களைக் கொண்ட 3 மருத்துவ கல்லூரிகள் மட்டுமே உள்ளன என்று முதலமைச்சர் என்னிடம் தெரிவித்தார்.
கடந்த 4 ஆண்டுகளில் மட்டும் 1,200 மாணவர்களைக் கொண்ட 8 மருத்துவ கல்லூரிகள் தொடங்கப்பட்டுள்ளன.
பணிகளை மிகப்பெரிய அளவில் எவ்வாறு செய்வது அதையும் முன் எப்போதும் இல்லாத வேகத்தில் செய்வது என்பதற்கு இதைவிடச் சிறந்த உதாரணம் இருக்கும் என்று நான் கருதவில்லை.
சகேதரர்களே, சகோதரிகளே,
பிரதமர் மக்கள் ஆரோக்கிய திட்டம், பிஎம்ஜேஏஒய் ஆயுஷ்மான் பாரத் திட்டத்தின் கீழ் இன்று முதல் அமல்படுத்தப்படும்.
இந்த திட்டத்திற்கு ஒவ்வொரு நபரும் தனது கற்பனைக்கு ஏற்ப பெயர்சொல்லி வருகின்றனர்.
ஒரு சிலர் இதனை “மோடிகேர்” என்றும் வேறு சிலர் இதனை “ஏழைகளுக்கான திட்டம்” என்றும் பெயர் சொல்லி வருகின்றனர்.
இந்தத் திட்டத்தை மக்கள் பல்வேறு வழிகளில் பெயரிட்டு வந்தாலும் என்னை பொறுத்தவைரை நாட்டின் ஏழை மக்களுக்கு சேவை செய்யும் மிகப் பெரிய வாய்ப்பு.
ஏழைகளுக்கு உதவும் இந்த திட்டத்தை விட பெரிய திட்டமோ அல்லது பெரிய இயக்கமோ இருக்க முடியாது என்று நான் நம்புகிறேன்.
இது உலகின் மிகப்பெரிய திட்டம்.
நாட்டின் 50 கோடிக்கும் மேற்பட்ட சகோதர, சகோதரிகளுக்கு 5 லட்சம் ரூபாய் வரை உறுதி அளிக்கும் சுகாதார திட்டம்.
இத்தகைய மாபெரும் அரசு திட்டம் உலகில் எந்த ஒரு நாட்டிலும் செயல்படவில்லை.
இந்தத் திட்டத்தின் பயனாளிகள் எண்ணிக்கையை கற்பனை செய்து பார்ப்பது இப்போதைக்கு மிகவும் கடினமானது.
ஆயுஷ்மான் பாரத் திட்டத்தின் பயனாளிகள் எண்ணிக்கை 27 அல்லது 28 நாடுகளைக் கொண்ட ஐரோப்பிய யூனியனின் மொத்த மக்கள் தொகைக்கு சமமானது.
ஆயுஷ்மான் பாரத் திட்டம் அமெரிக்கா, கனடா, மெக்சிகோ நாடுகளின் மொத்த மக்கள் தொகையை காட்டிலும் கூடுதலான மக்களுக்கு மருத்துவ பராமரிப்பை வழங்கவுள்ளது.
நமது சுகாதார அமைச்சர் திரு நட்டா அவர்கள் இந்த மிகப்பிரம்மாண்டமான திட்டம் குறித்து உலகின் மிகவும் பிரபலமான மருத்துவ இதழ் விரிவாக குறிப்பிட்டுள்ளது என்று கூறினார்.
மேலும் இதனை பெரிய மாற்றத்தை கொண்டுவரும் திட்டம் என்றும் மாபெரும் திட்டம் என்றும் அவர் குறிப்பிட்டார்.
மருத்துவ துறை சம்பந்தப்பட்டவர்கள், சுகாதார திட்டங்கள் தொடர்பானவர்கள் பொருளாதாரம் அல்லது சிகிச்சை முறைகள் தொடர்பானவர்கள் சாதாரண மனிதனின் வாழ்க்கையில் மாற்றங்களை கொண்டு வர சிந்திக்கும் சமூக விஞ்ஞானிகள், மருத்துவ விஞ்ஞானிகள்.
பொருளாதார நிபுணர்கள், இந்தியாவின் மிகப்பெரிய திட்டமான ஆயுஷ்மான் திட்டத்தை அறிந்து செயல்படுவார்கள் என்று நம்புகிறேன்.
அவர்கள் அனைவரும் இதன் அடிப்படையில் உலக எதிர்கால மாதிரிகளை உருவாக்குவார்கள் என்றும் நம்புகிறேன்.
இந்த திட்டத்திற்கு ஒரு வடிவம் கொடுப்பதற்காக என்னுடன் உழைத்த எனது நண்பர்கள் மேற்கொண்ட முயற்சி அளவிடற்கரியது.
இவ்வளவு பெரிய இமாலய சாதனையை திட்ட தொடக்கத்திலிருந்து அமலாக்கம் வரை 6 மாத காலத்தில் சாதித்து இருக்கிறார்கள்.
நல்ல ஆளுகை பற்றி பேசுபவர்கள் குழுவை உருவாக்கி தொலைநோக்குடன் கடுமையாக பணியாற்றி காலக்கெடுவுடன் கூடிய திட்டத்தை, 13,000 மருத்துவ மனைகள், 50 கோடி மக்கள் தொடர்புடைய திட்டத்தை 6 மாதத்தில் நிறைவேற்றுவது அளப்பரிய தனித்துவ சாதனை என்பதை உணரவேண்டும்.
ஆகையால் இன்று 125 கோடி இந்திய மக்களின் முன்னிலையில் என்னுடைய இந்தக் குழுவினரை என் ஆழ்மனதிலிருந்து பாராட்ட விரும்புகிறேன்.
இதனையடுத்து இந்தக்குழு மேலும் உற்சாகத்துடனும்.
அர்ப்பணிப்புடனும் செயல்படும் என்று நம்புகிறேன்.
முன்பெல்லாம் பிரதமர்கள் அதிகாரிகளை முடுக்கி விட்டுக் கொண்டே இருப்பார்கள் ஆனால் இப்போது இவர்கள் 50 கோடி மக்களின் ஆசீர்வாதத்தைப் பெற்றுள்ளனர்.
50 கோடி மக்களின் ஆசியைப் பெற்ற கிராமங்களில் உள்ள ஆஷா பணியாளர்கள் கூட மேலும் ஆர்வத்துடன் பணியாற்றி திட்டத்தை வெற்றி பெறச் செய்வார்கள்.
நண்பர்களே,
ஏழை மக்களுக்கான சுகாதாரப் பாதுகாப்பு திட்டத்தை அர்ப்பணித்து வைக்கும் இந்த வேளையில், இதன் வெற்றிக்கு இறைவனை பிரார்த்திக்கிறேன்.
இந்தத் திட்டம் ஒவ்வொருவருக்கும் நன்மை பயக்க கூடியது.
ஆனால், ஒரு புது மருத்துவமனையை திறந்து வைக்கும் போது எவராவது அந்த மருத்துவமனை நிரம்ப வேண்டும் என்று விரும்புவார்களா?
எவரும் விரும்ப மாட்டார்கள்.
நான் மருத்துவமனையை திறந்து வைக்க செல்லும்போது அந்த மருத்துவமனை எல்லா சமயத்திலும் காலியாக இருக்க வேண்டும் என்றே நான் சொல்லுவேன்.
இன்று ஆயுஷ்மான் பாரத் திட்டத்தை தொடங்கி வைக்கும் வேளையில், எனது நாட்டின் ஏழை மனிதன் எவரும் இந்தத் திட்டத்தை பயன்படுத்துவதற்காக மருத்துவமனையின் கதவுகளை தட்டும் நிலை ஏற்படக்கூடாது என்றுதான் பிரார்த்தனை செய்வேன்.
இத்தகைய இன்னல்கள் எவருக்கும் வரக்கூடாது.
ஆகையால், நான் அனைவரின் நல்ல ஆரோக்கியத்திற்காகவும் இறைவனை பிரார்த்திக்கிறேன்.
எவருக்காவது ஏதாவது உடல் நலக் குறைவு ஏற்பட்டால் அதனை கவனித்துக் கொள்வதற்கு ஆயுஷ்மான் பாரத் இருக்கிறது.
துரதிர்ஷ்டவசமாக நோய்வசப்படும் மோசமான காலகட்டம் வாழ்க்கையில் ஏற்பட்டால் எனது நாட்டில் ஏழைகள் பணக்காரர்களுக்கு கிடைக்கும் அதே சுகாதார வசதி பெறும் நிலையை அடைகிறார்கள்.
சகோதரர்களே, சகோதரிகளே,
இந்தத் திட்டம் இன்று முதல் அமல்படுத்தப்படுகிறது.
எனினும் இந்த மாபெரும் திட்டத்திற்கு முன்மாதிரி சோதனைகள் நடத்த வேண்டியது அவசியமாகிறது.
கடந்த சில தினங்களாக பல்வேறு மாவட்டங்களில் இத்தகைய சோதனைகள் நடைபெற்று வந்தன.
தொழில்நுட்பமும் திட்டத்தை அமல்படுத்த நியமிக்கப்பட்டுள்ள ஆரோக்கிய ஆதரவாளர்களும் சிறப்பாக செயல்படுகிறார்களா என்பது உறுதி செய்யப்பட்டது.
மேலும் தற்போதுள்ள மருத்துவமனைகள் மாற்றப்படவேண்டுமா, மேம்படுத்தப்படவேண்டுமா என்பதும் பரிசோதிக்கப்பட்டது.
இந்த இயக்கம் வெற்றிகரமாக தனது நோக்கங்களான சுகாதார உரிமைகளை வழங்குவதில் வெற்றிபெறும் என்று நான் நம்புகிறேன்.
மருத்துவ பராமரிப்பு சேவைகள் துறையை திட்டம் மேலும் வலுப்படுத்தும்.
நண்பர்களே,
ஆயுஷ்மான் பாரத் இயக்கம் ஒரு சிறப்பு நிகழ்வுடன் தொடர்புள்ளது.
நான் இதன் முதல் கட்டத்தை தொடங்கியபோது, அதாவது சத்தீஷ்கர் காடுகளில் ஏப்ரல் 14ஆம் தேதி உடல் நல மைய பணிகளை தொடங்கியபோது அது பாபா சாகேப் அம்பேத்கரின் பிறந்த தினமாக இருந்தது.
இன்று இரண்டாம் கட்டம் தொடங்கியது செப்டம்பர் 25-ஆம் தேதி அதாவது பண்டிட் தீன் தயாள் உபாத்யாயா அவர்களின் பிறந்த தினத்தில் என்பதை மனதில் கொள்ள வேண்டும்.
எனவே, இந்த நிகழ்ச்சி அவரது பிறந்த தினம் ஞாயிற்றுக்கிழமை வருவதாலும் எனது வசதியை கருத்தில் கொண்டும் அதற்கு இரண்டு நாள் முன்னதாக ஏற்பாடு செய்யப்பட்டுள்ளது.
மேலும் இந்த நாள் மற்றொரு முக்கிய நிகழ்ச்சியையும் குறிக்கிறது.
இந்த நாள், பெயர் சொன்னாலே வீர உணர்வும் வார்த்தைகளைக் கேட்டாலே விழித்தெழும் ஆற்றலும் கொண்ட நமது தேசிய கவி டிங்கரின் பிறந்தநாளும் ஆகும்.
எனவே, இன்று சமுதாயத்தில் பரவியிருந்த பாகுபாடுகளை அகற்ற ஓய்வின்றி உழைத்த இந்த மாபெரும் தலைவர்களின் ஆசீர்வாதத்துடன் இந்தத் திட்டத்தை நாட்டுக்கு அர்ப்பணிக்கிறோம்.
இந்தத் திட்டம் மிகச்சிறந்த சிகிச்சை அனைவருக்கும் கிடைக்க வேண்டும் என்ற நோக்கத்துடன் ஒரு சிலருக்கு மட்டுமே என்று இல்லாத வகையில், நாட்டுக்கு அர்ப்பணித்து வைக்கப்படுகிறது.
சகோதரர்களே, சகோதரிகளே,
நாட்டின் சுகாதாரத்துறையை பார்க்கும்போதெல்லாம் ஒரு நபரின் சிகிச்சைக்கு செலவிடப்படும் 100 ரூபாயில் 60 ரூபாய் அந்த நபராலோ அல்லது அவரது குடும்பத்தினராலோ ஏற்றுக்கொள்ளப்படுகிறது.
இதனால் மொத்த சேமிப்பும் மருத்துவ செலவினத்திற்கு போய்விடுகிறது.
வருமானத்தின் பெரும் பங்கு மருத்துவ செலவுக்கு போய்விடுவதால், ஏழ்மையிலிருந்து விடுபடும் நிலையில் உள்ள பல லட்சம் குடும்பங்கள் ஆண்டுதோறும் நோய்கள் காரணமாக மீண்டும் ஏழ்மைக்கே தள்ளப்படுகின்றனர்.
இந்த நிலைமையை மாற்றி அமைக்கும் பொறுப்பினை இப்போது நாங்கள் ஏற்றுக் கொண்டுள்ளோம்.
சகோதரர்களே, சகோதரிகளே,
நாடு சுதந்திரம் அடைந்தது முதலே, “ஏழ்மையை ஒழிப்போம்” என்ற கோஷத்தை கேட்டு வருகிறோம்.
கடந்த 30, 40, 50 ஆண்டுகளாக ஏழைகளை ஏமாற்றி வந்தவர்கள் ஏழைகளின் பெயரில் அரசியல் செய்வதற்கு பதிலாக ஏழைகளுக்கு அதிகாரமளிப்பதை வலியுறுத்தியிருந்தால் இந்தியா இன்றைய நிலையிலிருந்து வேறு விதமாக இருந்திருக்கும்.
அவர்களிடையே ஏழைகள் பற்றிய தவறான கருத்து இருந்தது.
ஏழைகள் எப்போதும் ஏதாவது ஒன்றை கேட்டுக்கொண்டேயிருப்பார்கள் என அவர்கள் நினைத்தார்கள்.
ஏழை மக்களுக்கு இலவசமாக பொருட்களை வழங்க வேண்டும் என்று அவர்கள் தவறாக நினைத்தனர்.
ஆனால் ஏழைகளிடையே உள்ள கண்ணியம் மற்றும் சுயமரியாதை அளவிடப்பெரியது என்பதை அவர்கள் அறியவில்லை.
நான் ஏழ்மையில் வாழ்ந்தவன்.
ஏழைகளின் கண்ணியம் மற்றும் சுயமரியாதையை நான் அனுபவித்தவன்.
இந்த சுய மரியாதை உணர்வுதான் ஏழ்மையை எதிர்கொள்வதற்கு வலுவை அளிக்கிறது.
எனினும் ஏழைகளின் இந்த உணர்வை புரிந்து கொள்ள எந்த முயற்சியும் எடுக்கப்படவில்லை.
அவர்கள் தங்களது கனவுகளை நிறைவேற்றும் நோக்கத்தை யாரும் புரிந்து கொள்ளவில்லை.
எனவேதான் தேர்தல்களுக்கு முன்பாக அவர்கள் அரசியல் ஆதாயத்திற்காக இலவச பொருட்கள் வழங்கும் அரசியலை நடத்தினார்கள்.
இந்த பொய்யான திட்டத்தை அவர்கள் பயன்படுத்தினாரகள்.
மாறாக, நாங்கள் பிரச்சினையின் வேர் போன்ற காரணங்களை அடையாளம் கண்டுள்ளோம்.
ஏழ்மையை ஒழிப்பதற்கான விரைவான பாதையை கண்டுணர்ந்து நாடு நடைபோட்டு வருகிறது.
கடந்த இரண்டு மூன்று ஆண்டுகளில் இந்தியாவின் சுமார் 5 கோடி குடும்பங்கள் மிகவும் ஏழ்மையான நிலையிலிருந்து அகன்று விட்டன என்று சமீபத்தில் சர்வதேச நிறுவனம் ஒன்று தெரிவித்துள்ளது.
சகோதரர்களே, சகோதரிகளே,
நாங்கள் ஏழைகளுக்கு அதிகாரம் அளிப்பதை வலியுறுத்தியதால்தான் இது சாத்தியமானது.
ஆகையால் ஏழை நபர் ஒருவருக்கு வீடு கிடைக்கும்போது அவர் மன நிலையும் உணர்வும் மாறுகிறது.
ஏழை தாய் ஒருவருக்கு எரிவாயு இணைப்பு கிடைக்கும்போது அவர் நம்பிக்கை பெற்று பிறருக்கு சமமாகிவிட்டது போல உணர்கிறார்.
ஏழைகள் வங்கி கணக்கு பெற்றிருக்கும்போது, கவுரவம் அடைந்ததாக உணர்கின்றனர்.
பணம் சேமிக்க அவர்கள் முடிவு செய்கின்றனர்.
ஏழைகள் தடுப்பூசி மருந்து பெறும்போதும், போஷான் இயக்கத்தின் நன்மைகளை பெறும்போதும் அதிகாரம் பெறுவதை நோக்கி முன்னேறுகிறார்கள்.
சமீபத்தில் முடிவடைந்த ஆசிய விளையாட்டுப் போட்டிகளை நீங்கள் கவனித்திருப்பீர்கள்.
ஆசிய விளையாட்டுக்களில் விருது வென்றவர்கள் யார்?
தங்கப்பதக்கங்களை வென்றவர்கள் யார்?
இந்தியாவுக்கு இத்தகைய பெருமைகளை கொண்டு வந்த மக்கள் யார்?
இந்த குழந்தைகளின் மிகப் பலர் சிறிய கிராமங்களையும் ஏழைக்குடும்பங்களையும் சேர்ந்தவர்கள்.
அவர்களது குழந்தை பருவம் ஊட்டச் சத்து குறைவால் பாதிக்கப்பட்டது.
ஆனால் அவர்களுக்கு வாய்ப்பு கிடைத்தபோது அவர்கள் நாட்டுக்கு பெருமை சேர்த்தனர்.
அதிகாரம், ஏழைகளிடம் உள்ளது, அதனை நாம் உணர்வது அவசியம், எனவே நமது திட்டங்கள் அனைத்தும் ஏழைகளுக்கு அதிகாரம் அளிப்பதற்கானவை.
நம் நாட்டில் மற்றொரு மாற்றம் ஏற்பட்டு வருகிறது.
முன்னதாக அனைத்து சட்டங்களும் வாக்கு வங்கி அரசியல் அடிப்படையில் உருவாக்கப்பட்டன.
அவர்கள் அரசியல் ரீதியில் ஆதாயமுள்ள நமது சமுதாயம், சாதி, பகுதிகள் குறித்து அக்கறை கொண்டவர்கள்.
தேர்தல்கள் வெற்றி பெற உதவுபவை பற்றி மட்டுமே அக்கறை கொண்டவர்கள்.
மண்டல மேம்பாடு, சமுதாய மாற்றம் அல்லது சமுதாய பதற்ற தணிப்பு போன்றவற்றுக்கு சாத்தியக்கூறுகள் இருந்தாலும் அரசு பணத்தை அரசியல் கட்சிகளை வலுப்படுத்த பயன்படுத்தினார்கள்.
அரசின் கருவூலங்கள் ஈவு இரக்கமின்றி கொள்ளையடிக்கப்பட்டன.
நாங்கள் இந்த பாதையில் செல்லவில்லை.
நாடு இந்த பாதைக்கு மீண்டும் வருவதை நாங்கள் விரும்பவில்லை.
எங்களது மந்திரம் “அனைவரும் இணைவோம்.
அனைவரும் உயர்வோம்” என்பதே ஆகும்.
ஆயுஷ்மான் பாரத் சமுதாய, சாதி, இன பாகுபாடுகள் அடிப்படையில் ஏற்பட்டதல்ல.
அனைவருடனும் இணைந்து அனைவருக்கும் மேம்பாடு என்பது சாதி சமுதாய மண்டல, சமய வேறுபாடுகளை கருத்தில் கொண்டதல்ல.
சம்பந்தப்பட்ட நபர் கோவிலுக்கு அல்லது மசூதிக்கு அல்லது குருத்வாராவுக்கு அல்லது தேவாலயத்திற்கு செல்பவர் என்பது எங்களுக்கு முக்கியமில்லை.
ஒவ்வொருவரும் ஆயுஷ்மான் பாரத் பயன்களை பெறுவார்கள்.
இதுதான் அனைவருடனுமான அனைவருக்கும் மேம்பாடு என்பது.
நண்பர்களே,
இது மிகப்பெரிய அளவிலான திட்டம்.
இந்தத் திட்டத்தின் கீழ் 1,300க்கும் மேற்பட்ட புற்றுநோய், இதய நோய்கள், சிறுநீரகம் மற்றும் கல்லீரல் நோய்கள், நீரிழிவு போன்ற நோய்களின் சிகிச்சை அடங்கியுள்ளது என்பதிலிருந்து இதன் அளவை நிர்மாணித்துக் கொள்ளலாம்.
1,300-க்கும் மேற்பட்ட கடுமையான நோய்களின் சிகிச்சை அரசு மருத்துவமனைகளில் மட்டுமன்றி நாட்டின் தனியார் மருத்துவமனைகளிலும் கிடைக்கச் செய்யும் வகையில் திட்டம் அமல்படுத்தப்படும்.
மருத்துவமனையில் சிகிச்சைக்காக சேர்க்கப்படுவதை தவிர மருத்துவ பரிசோதனை, மருந்துகள், மருத்துவமனையில் சேருவதற்கு முன்கூட்டிய செலவினம், சிகிச்சை முடியும் வரையிலான மருத்துவமனை செலவினம் போன்றவை 5 லட்சம் ரூபாய் வரை கிடைக்க திட்டம் வகை செய்கிறது.
எவராவது நோய்வாய்ப்பட்டு இருந்தால் அவர் இந்த திட்டத்தை பயன்படுத்தி மருத்துவ செலவினங்களை செலுத்த முடியும்.
மேலும் இந்த திட்டத்தின் பயன்களை நாடெங்கும் உள்ள அனைத்து பயனாளிகளும் பெறுவதற்கு உரிய வசதிகள் செய்யப்பட்டுள்ளன.
மருத்துவ வசதிக்கென ஓரிடத்திலிருந்து மற்றொரு இடத்திற்கு ஓடித் திரிவதை தடுப்பதற்காக நாங்கள் அனைத்து ஏற்பாடுகளும் செய்துள்ளோம்.
ஒவ்வொரு திட்ட செயல்பாடும் தொழில்நுட்பம் மூலம் மேற்கொள்வதற்கான நடவடிக்கைகள் எடுக்கப்பட்டு வருகின்றன.
எந்த நபரும், பயனாளி எவரும் விடுபட்டுப் போகக்கூடாது என்பதை உறுதி செய்ய முயற்சி எடுத்துள்ளோம்.
இந்த திட்டத்திற்கென நீங்கள் பதிவு செய்து கொள்ள வேண்டிய அவசியம் எல்லாம் இல்லை.
உங்களுக்கு தேவைப்படுவதெல்லாம் மின்னணு அட்டை மட்டுமே.
இந்த மின்னணு அட்டையில் உங்கள் சம்பந்தப்பட்ட தேவையான விவரங்கள் அனைத்தும் இடம்பெற்றிருக்கும்.
காகித ஆவண சரிபார்ப்பு போன்ற எந்த சிக்கலும் உங்களுக்கு ஏற்படாது.
மேலும் நீங்கள் அனைவரும் இந்த தொலைபேசி எண்ணை நினைவில் வைத்துக் கொள்ள வேண்டும்.
ஏழை குடும்பங்கள் அனைத்தும் இந்த ஒரு தொலைபேசி எண்ணை நினைவில் வைக்க வேண்டும்.
14555 என்பதுதான் அந்த தொலைபேசி எண்.
இந்த எண்ணை அழைத்து உங்கள் மற்றும் உங்கள் குடும்பத்தினரின் பெயர்கள் திட்டத்தில் சேர்க்கப்பட்டுள்ளனவா என்பதை நீங்கள் உறுதி செய்து கொள்ளலாம்.
மேலும் நீங்கள் உங்கள் உடல் நலப் பிரச்சினைகளுக்கு என்ன மருத்துவ வசதிகளை பெற முடியும் என்பது குறித்தும் அருகில் உள்ள பொதுச் சேவை மையங்கள் குறித்தும் தகவல் பெறலாம்.
இன்றைய தினத்தில் நாடெங்கும் 3 லட்சம் பொது சேவை மையங்கள் உள்ளன.
பொது சேவை மையத்தை அடைவதற்கு எந்த ஒரு நபரும் 2 அல்லது 3 கிலோ மீட்டருக்கு மேல் பயணம் செய்ய தேவையில்லை.
நீங்கள் அங்கு சென்று இந்த பொது சேவை மையங்களிலிருந்து தகவல்களை கேட்டு பெறலாம்.
நண்பர்களே,
இந்த வசதிகள் தவிர மேலும் 2 உதவிக்கரங்கள் உங்களுக்கு உள்ளன.
முதலாவது உங்கள் கிராமத்தைச் சேர்ந்த ஆஷா மற்றும் ஏஎன்எம் சகோதரிகள்.
2-ஆவதாக பிரதமரின் ஆரோக்கிய நண்பர்கள் ஒவ்வொரு மருத்துவ மனையிலும் உங்கள் உதவிக்கு காத்திருக்கிறார்கள்.
இந்த பிரதமரின் ஆரோக்கிய நண்பர்கள் உங்களுடன் ஒத்துழைத்து இந்த திட்டத்தின் பயன்களை நீங்கள் பெறுவதற்கு உதவுவார்கள்.
மருத்துவமனையில் சேருவது தொடங்கி சிகிச்சைக்கு பிந்தைய காலம் வரை அவர்கள் உதவி கிடைக்கும்.
நாட்டின் ஆரோக்கியத்திற்கு அர்ப்பணிப்புடன் செயல்படும் இந்த நண்பர்கள் உங்களுக்கு தேவையான, சரியான தகவல்களையும் அளிப்பார்கள்.
நண்பர்களே,
ஆயுஷ்மான் பாரத் இயக்கம் “ஒரு இந்தியா ஒரு சிகிச்சை” என்ற சூழ்நிலையை வலுப்படுத்த உதவுகிறது.
இந்த இயக்கத்தைச் சேர்ந்த ஒரு மாநிலத்தைச் சேர்ந்த மக்கள் அவசர காலத்தில் வேறு ஒரு மாநிலத்தில் உள்ள திட்ட வசதிகளை பயன்படுத்திக்கொள்ள முடியும்.
நாளது தேதி வரை நாட்டின் 13,000-த்திற்கும் மேற்பட்ட மருத்துவமனைகள் திட்டத்தில் இணைந்துள்ளன.
எதிர்காலத்தில் மேலும் பல மருத்துவமனைகள் இயக்கத்தில் பங்கு வகிக்கும்.
மேலும் சிறப்பாக பணியாற்றும் மருத்துவமனைகள் குறிப்பாக கிராமப்புற மருத்துவமனைகள் அரசின் ஊக்குவிப்பு சலுகைகளை பெற உள்ளன.
சகோதரர்களே, சகோதரிகளே,
ஆயுஷ்மான் பாரத் இயக்கத்தின் நோக்கம் நிதி உதவி வழங்குவது மட்டுமல்ல.
உங்கள் வீடுகளின் மிக அருகிலேயே மிகச் சிறந்த மருத்துவ சிகிச்சை வசதிகளை உறுதி செய்வதற்கான அமைப்பை உருவாக்குவதும் இதன் நோக்கமாகும்.
நண்பர்களே,
இன்று 10 நல மையங்கள் இங்கு தொடங்கி வைக்கப்பட்டுள்ளன.
இப்போது ஜார்கண்ட் மாநிலத்தில் 40 இத்தகைய 40 மையங்கள் உள்ளன.
நாடு முழுமையிலுமாக 2,000 முதல் 2,500-வரையிலான இத்தகைய மையங்கள் உள்ளன.
அடுத்த நான்காண்டுகளில் நாடெங்கும் 1.5 லட்சம் நல மையங்களை உருவாக்க இலக்கு நிர்ணயித்துள்ளோம்.
சகோதரர்களே, சகோதரிகளே,
ஆரோக்கிய மற்றும் நல மையங்கள் ஆயுஷ்மான் பாரத் இயக்கத்தின் முக்கிய அம்சங்களாகும்.
இந்த அம்சங்கள் சிகிச்சை அளிப்பதுடன் சாதாரண நோய்களுக்கு மருந்துகளையும் வழங்கும்.
அத்துடன் பல்வேறு இலவச மருத்துவ பரிசோதனைகள் வழங்கும் வசதியும் அவற்றில் இருக்கும்.
இதனால் கடுமையான நோய்களை முன்கூட்டியே அறியும் நிலை ஏற்படும்.
நண்பர்களே,
அரசு இங்கொன்றும் அங்கொன்றுமாக பணி செய்வதை விட்டு ஒட்டு மொத்த அடிப்படையில் பணியாற்றி வருகிறது.
ஒவ்வொரு முடிவு மற்றும் சட்டம் ஒன்றுடன் ஒன்று தொடர்பு கொண்டது.
அரசு குறைந்த கட்டண சுகாதார வசதியுடன் நோய்த்தடுப்பு சுகாதார பராமரிப்பிலும் முக்கிய கவனம் செலுத்துகிறது.
யோகா, தூய்மை இந்தியா போன்ற இயக்கங்கள், கிராமங்களை திறந்தநிலை மலக்கழிவு இல்லாதவையாக மாற்றுதல் போன்றவை அனைத்தும் கடுமையான நோய்களுக்கான காரணங்களை அகற்றுவதை நோக்கமாகக் கொண்டவை.
தூய்மை இந்தியா இயக்கத்தின் காரணமாக 3 லட்சம் குழந்தைகளை காப்பாற்றும் சாத்தியக்கூறுகள் ஏற்பட்டுள்ளது என்ற தகவலை நீங்கள் அறிந்திருப்பீர்கள்.
பிறந்த சிசுக்களின் உயிரைக் காப்பது குறித்த புள்ளி விவரம் அல்லது கருவுற்ற தாய்மார்களின் உயிர்களை காப்பது பற்றிய புள்ளி விவரம் எதுவாயினும் இந்தியாவை ஆரோக்கியமிக்கதாக செய்வதில் விரைந்த வளர்ச்சி ஏற்பட்டிருப்பதை உணர்த்துகின்றன.
போஷான் இயக்கம் போன்றவற்றை தொடங்கி, உடல் வளர்ச்சியின் தொடக்க நிலையிலேயே, ஊட்டச் சத்துக்குறைவை தடுக்க அரசு முயற்சி மேற்கொண்டுள்ளது.
அதே சமயம் மருத்துவ துறையில் மனிதவளத்தை மேம்படுத்துவதற்கான ஓய்வில்லா முயற்சியில் அரசு ஈடுபட்டுள்ளது.
அடுத்த 3 ஆண்டுகளில் ஆயுஷ்மான் பாரத் திட்டம் காரணமாக 2,500 நல்ல தரமான நவீன மருத்துவமனைகள் உருவாகும் என்று மதிப்பிடப்பட்டுள்ளது.
இந்த மருத்துவமனைகளில் பல இரண்டாம் நிலை, மூன்றாம் நிலை நகரங்கள் மற்றும் சிறு நகரங்களில் அமையவுள்ளன.
இதன் விளைவாக புதிய வேலைவாய்ப்புகள், புதிய தொழில்களுக்கான வாய்ப்புகள் நடுத்தர வகுப்பு குடும்பங்களுக்கிடையே ஏற்படும்.
மேலும் தொழில்நுட்ப நிபுணத்துவம், கால்சென்டர் பணிகள், மேலாண்மை, மருந்து பொருட்கள், கருவிகள் தயாரிப்பு போன்ற துறைகளில் வேலைவாய்ப்புகள் ஏற்படும்.
இணை மருத்துவ பணியாளர்கள், பயிற்சி பெற்ற மருத்துவர்கள் ஆகியோருக்கான தேவை அதிகரிக்கும்.
அதே போல மருத்துவத்துறையில் தொடக்க நிலை நிறுவனங்கள் உருவாகும் வாய்ப்புகளும் அதிகரிக்கும்.
லட்சக்கணக்கான மருத்துவர்கள், செவிலியர்கள், மருத்துவமனை நிர்வாகம் சார்ந்தவர்கள் ஆகியோருக்கு திட்டத்துடன் இணையும் வாய்ப்புகள் கிடைக்கும்.
அதாவது நாட்டின் நடுத்தர வகுப்பினர் மற்றும் கீழ்நிலை நடுத்தர வகுப்பினருக்கு பெரும் வாய்ப்புகள் காத்திருக்கின்றன.
அரசு மருத்துவ அடிப்படை வசதிகளை நாட்டின் கிராமங்கள், நகரங்கள், முதல்நிலை மற்றும் இரண்டாம் நிலை நகரங்கள் ஆகியவற்றில் வலுப்படுத்த நடவடிக்கை எடுத்து வருகிறது.
கடந்த நான்காண்டுகளில் 14 புதிய எய்ம்ஸ் மருத்துவமனைகளுக்கு அனுமதி அளிக்கப்பட்டுள்ளது.
பிரதமரின் ஸ்வஸ்த்தியா சுரக்ஷா திட்டத்தின்கீழ் ஒவ்வொரு மாவட்டத்திலும் குறைந்தது ஒரு எய்ம்ஸ் மருத்துவமனை அமைக்கும் பணி நடைபெற்று வருகிறது.
மேலும் 82 புதிய அரசு மருத்துவ கல்லூரிகள் நாடெங்கும் அமைக்கப்பட்டு வருகின்றன.
ஒவ்வொரு 3 அல்லது 4 நாடாளுமன்ற தொகுதிகளுக்கு குறைந்தது ஒரு மருத்துவ கல்லூரியாவது இருக்க வேண்டும் என்பதை அரசு வலியுறுத்தி வருகிறது.
இந்த முயற்சியின் கீழ் இன்று இரண்டு மருத்துவ கல்லூரிகளுக்கு அடிக்கல் நாட்டப்பட்டுள்ளது.
இவை 600 கோடி ரூபாய்க்கும் கூடுதலான செலவில் அமைக்கப்படவுள்ளன.
இந்த மருத்துவ கல்லூரிகளில் 400 படுக்கைகள் கொண்ட புதிய வசதி கோடர்மா, சாய்பாஷா என்ற இடங்களில் ஏற்படவுள்ளது.
சகோதரர்களே, சகோதரிகளே,
கடந்த 4 ஆண்டுகளில் 25,000 புதிய பட்டப்படிப்பு, பட்ட மேற்படிப்பு இடங்கள் நாட்டின் மருத்துவ கல்லூரிகளில் சேர்க்கப்பட்டுள்ளன.
அடுத்த 4, 5 ஆண்டுகளில் நாட்டில் ஒரு லட்சம் புதிய மருத்துவர்களை உருவாக்குவதற்கான இலக்கை அரசு நிர்ணயித்துள்ளது.
அதாவது எதிர்கால தேவைகளை கருத்தில் கொண்டு அடிப்படை வசதி மேம்பாட்டுடன் மனித வள மேம்பாட்டிற்கும் முக்கியத்துவம் அளிக்கப்பட்டு வருகிறது.
நண்பர்களே,
கல்வியைப் போன்று சுகாதாரத்திற்கு செலவிடப்படுவது செலவு அல்ல, அது மூலதனம் என்று தீன் தயாள் உபாத்யாயா சொல்லியிருப்பது உண்மையே.
நாடு மற்றும் சமுதாயத்தின் மேம்பாடு நல்ல தரமான கல்வி, திறன்கள் இல்லாமல் சாத்தியமாகாது.
அதேபோல, உடல் நலம் குறைந்த குடிமக்கள் ஆற்றல் மிக்க தேசத்தை உருவாக்க முடியாது.
நண்பர்களே,
இந்தத் திட்டத்தில் தொடர்புடைய ஒவ்வொருவரின் உதவியுடனும் ஆரோக்கிய நண்பர்கள், ஆஷா மற்றும் ஏஎன்எம் சகோதரிகள், மருத்துவர்கள், செவிலியர்கள், பணியாளர்கள், சேவை வழங்குவோர் ஆகியோரின் உதவியுடனும் நாம் இந்த திட்டத்தை வெற்றிகரமாக செயல்படுத்தி ஆரோக்கியம் மிக்க நாட்டை உருவாக்க முடியும் என்று நான் நம்புகிறேன்.
புதிய இந்தியா ஆரோக்கியமாகவும் அதிகாரம் பெற்றதாகவும் இருக்கவும் நீங்கள் அனைவரும் ஆரோக்கியமாக இருக்கவும் எனது வாழ்த்துக்கள்.
இந்த எதிர்பார்ப்புகளுடன் பிரதமரின் மக்கள் ஆரோக்கிய திட்டத்தை ராஞ்சி மண்ணிலிருந்து, பகவான் பிஸ்ரா முண்டா மண்ணிலிருந்து 125 கோடி இந்தியர்களுக்கும் இன்று அர்ப்பணித்து வைக்கிறேன்.
அனைவருக்கும் மிக்க நன்றி,
பாரத மாதாவுக்கு வெற்றி உண்டாகட்டும்
பாரத மாதாவுக்கு வெற்றி உண்டாகட்டும்
பாரத மாதாவுக்கு வெற்றி உண்டாகட்டும்
நான் ஆயுஷ்மான் என்று கூறுவேன், நீங்கள் பாரத் என கூறவேண்டும்.
ஆயுஷ்மான் – பாரத்
ஆயுஷ்மான் – பாரத்
ஆயுஷ்மான் – பாரத்
ஆயுஷ்மான் – பாரத்
ஆயுஷ்மான் – பாரத்
மிக்க நன்றி!
