ராமேஸ்வரம் என்ற இந்த மண் பல்லாயிரம் ஆண்டுகளாகவே நாட்டின் ஆன்மிக வாழ்க்கைக்கு கலங்கரை விளக்கமாகத் திகழ்ந்து வருகிறது.
தளராத மனம்கொண்ட விஞ்ஞானி, உந்துசக்தி ஆசானாகத் திகழ்ந்தவர், அறிவாற்றல் மிக்க சிந்தனையாளர், மகத்தான குடியரசுத் தலைவரை அப்துல் கலாம் என்ற மாமனிதரை வழங்கியதன் மூலம் இந்த நூற்றாண்டில் ராமேஸ்வரம் மேலும் ஒரு சிறப்பு பெற்றுவிட்டது.
இந்தப் புண்ணிய பூமியைத் தொடுவதன் மூலம் நான் பாக்கியம் பெற்றுவிட்டேன்.
நாட்டின் பல்வேறு இடங்களில் உள்ள 12 ஜோதி லிங்கங்களில் ஒன்று அமையப்பெற்றதன் மூலம் ராமேஸ்வரம் சமயத் தலமாக மட்டுமின்றி, ஆழ்ந்த ஆன்மிக ஞானம் கொண்ட ஞான பூமியாகவும் விளங்குகிறது.
சுவாமி விவேகானந்தர் 1897ம் ஆண்டு அமெரிக்காவில் ஆன்மிகச் சுற்றுப்பயணம் மேற்கொண்டுவிட்டு, நாடு திரும்பியபோது கால் பதித்த இடம் ராமேஸ்வரம்.
இந்தப் புண்ணிய பூமி இந்தியாவின் மிகச் சிறந்த புகழுடைய குடிமகனாக விளங்கிய டாக்டர் ஏ.பி.ஜே.
அப்துல் கலாமை அளித்தது.
அப்துல் கலாம் ராமேஸ்வரத்தின் சிந்தனைகள், செயல்கள் ஆகியவற்றில் எளிமை, ஆழம், அமைதி ஆகிய மூன்றையும் வெளிப்படுத்தினார்.
டாக்டர் அப்துல் கலாம் மறைவை அடுத்து அவருக்கு இறுதி அஞ்சலி செலுத்துவதற்காக வந்தது உணர்ச்சிப்பூர்வ நிகழ்ச்சியாகும்.
கடந்த ஆண்டு வந்தபோது, டாக்டர் கலாம் பெயரில் ராமேஸ்வரத்தில் நினைவு மணிமண்டபம் அமைக்கப்படும் என்று தீர்மானித்து உங்களிடம் உறுதியளித்தோம்.
அந்தத் தீர்மானம் இன்று நிறைவேறியிருப்பது எனக்கு மகிழ்ச்சி தருகிறது.
இந்த நினைவாலயத்தை மத்திய பாதுகாப்பு ஆராய்ச்சி மற்றும் அபிவிருத்தி நிறுவனம் (DRDO) திட்டமிட்டு மிகக் குறுகிய காலத்தில் வடிவமைத்துள்ளது.
இந்த மணிமண்டபம் தற்போதைய தலைமுறையினருக்கும் எதிர்கால சந்ததிக்கும் உந்து சக்தியாக விளங்கும்.
கடந்த ஆண்டு திரு. வெங்கையா நாயுடு தலைமையில் ஒரு குழுவை அமைத்தேன்.
அவரிடம் மத்திய பாதுகாப்பு ஆராய்ச்சி மற்றும் அபிவிருத்தி நிறுவனம் (DRDO), தமிழக அரசு ஆகியவற்றுடன் இணைந்து இந்த இடத்தில் மிகச்சிறந்த நினைவுச் சின்னத்தை அமைத்து, நாட்டின் இளைய தலைமுறையினருக்கு உந்து சக்தியை அளிக்க வேண்டும் என்று பணித்தேன்.
இன்று அந்த நினைவுச் சின்னத்தைப் பார்க்கிறேன்.
டாக்டர் அப்துல் கலாமின் சிந்தனைகள், செயல்பாடு, வாழ்க்கை, குறிக்கோள், தீர்மானம் ஆகியவற்றின் அடிப்படையில் புதுமையான சிந்தனைகள், கற்பனைத் திறன் ஆகியவற்றுடன் இப்படி மகத்தான நினைவகம் மிகக் குறுகிய காலத்தில் அமைக்கப்பட்டதைக் கண்டு பெருமையடைகிறேன்.
இத்தகைய நினைவு மண்டபத்தை அமைத்ததற்காக திரு. வெங்கையா அவர்கள், அவரது குழுவினர், தமிழக அரசு, மத்திய அரசின் பல்வேறு துறைகள், டிஆர்டிஓ நிறுவனம் ஆகியவற்றைப் பாராட்டுகிறேன்.
நாட்டில் எந்த ஒரு பணியாவது நமது கற்பனைக்கு ஏற்ப குறிப்பிட்ட காலத்தில் நிறைவடைந்தால் வியப்படைவீர்கள்.
இந்நிலையில், அரசு இப்படி செய்ய இயலுமா என்று குடிமக்களும் வியப்படைவார்கள்.
ஆனால், இன்று இதெல்லாம் சாத்தியமாகும்.
ஏனென்றால், நாட்டில் உள்ள மக்கள் என்ன பணிக்கிறார்களோ அந்தப் பணிகளையெல்லாம் நிறைவேற்றுவது என உறுதி பூண்டுள்ள அரசு தில்லியில் இருக்கிறது.
பணிக் கலாசாரத்தையே இந்த அரசு புரட்டிப் போட்டுவிட்டது.
குறித்த காலத்தில் பணிகளை முடிக்கும் கலாசாரத்துக்கு உத்வேகம் அளிக்கிறது.
எனினும், எல்லாப் பணிகளும் அரசாங்கம், நிதி, திட்டமிடல் அல்லது அதிகாரம் ஆகியவற்றால் மட்டுமே நிறைவேறுகிறது என்பதை நாம் மறந்துவிடக் கூடாது.
நாட்டில் உள்ள 125 கோடி மக்களும் பெருமைப்படத் தக்க வகையில் இந்த நினைவகம் வெற்றிகரமாக உருவானதற்கான இன்னொரு ரகசியத்தையும் பகிர்ந்துகொள்ள விரும்புகிறேன்.
நாட்டின் பல்வேறு பகுதிகளைச் சார்ந்த கைவினைஞர்கள், தொழிலாளர்கள், கட்டடக் கலை வல்லுநர்கள், கலைஞர்கள் ஆகியோரின் திறன்களின் வெளிப்பாடாக இந்தப் பணி அமைந்தது என்பது இன்னொரு ரகசியமாகும்.
நாட்டின் எல்லா மூலை முடுக்குகளையும் சேர்ந்தவர்கள் இந்தப் பணியில் ஈடுபடுத்தப்பட்டனர்.
இப்பணியில் ஈடுபட்ட தொழிலாளர்கள் அரசின் விதிமுறைகளின்படி காலை 8 மணிக்கு வேலையைத் தொடங்கி மாலை 5 மணிக்கு முடிப்பர்.
ஒரு மணி நேர இடைவேளையில் தேநீர் அருந்திய பிறகு மீண்டும் மாலை 6 மணி முதல் இரவு 8 மணி வரையில் கூடுதலாகப் பணியைத் தொடர்ந்து மேற்கொள்வர்.
ஆனால், கூடுதல் பணி நேரத்துக்கான கூடுதல் படிகள் எதையும் பெறமாட்டோம் என்று கூறிவிட்டனர்.
இதுவே தங்களது உழைப்பு வியர்வை ஆகியவற்றின் மூலம் டாக்டர் அப்துல் கலாம் அவர்களுக்கு அவர்கள் செலுத்திய அஞ்சலியாகக் கருத வேண்டும்.
அவர்கள், “நாங்கள் எங்களது உழைப்பின் மூலம் கலாம் ஐயா அவர்களுக்கு அஞ்சலி செலுத்துகிறோம்” என்று கூறினர்.
இந்த அர்ப்பணிப்பு உணர்வோடு பணியாற்றி புனிதப் பணியை நிறைவேற்றிய அந்த ஏழைத் தொழிலாளர்களுக்குத் தலைவணங்குகிறேன்.
அந்தத் தொழிலாளர்கள், கைவினைஞர்கள் மகத்தான பணியை ஆற்றியிருக்கிறார்கள்.
அவர்களைப் பாராட்டும் வகையில், இங்கே கூடியுள்ள அனைவரையும் எழுந்து நின்று கைதட்டி பாராட்டுத் தெரிவிக்கும்படி கேட்டுக் கொள்கிறேன்.
எப்போதெல்லாம் தொழிலாளர்களின் மனத்தில் தேசபக்தி உணர்வு நிறைகிறதோ அப்போதெல்லாம் மகத்தான சாதனைகள் நிகழ்த்தப்படுகின்றன என்பதற்கு ராமேஸ்வரத்தில் அமைந்துள்ள அப்துல் கலாம் ஐயாவின் நினைவு மண்டபம் ஓர் எடுத்துக்காட்டாகும்.
இந்த இடத்தில் அம்மா (முன்னாள் முதலமைச்சர் செல்வி ஜெயலலிதா) இல்லாததை உணர்கிறேன்.
அவர் இல்லாதது ஓர் வெற்றிடத்தை உணர்த்துகிறது.
அவர் இன்று நம்மிடையே இருந்திருந்தால், தொழிலாளர்களின் பணியைக் கண்டு அவர் மிகுந்த மகிழ்ச்சி அடைந்திருப்பார்.
தனது வாழ்த்துகளைத் தெரிவித்திருப்பார்.
நாம் என்றும் நினைத்திருக்கும் தலைவர் அவர்.
தமிழகத்தின் ஒளிமயமான எதிர்காலத்திற்கு அவரது ஆன்மா ஆசிகளை வழங்கிக் கொண்டிருக்கும் என்று நம்புகிறேன்.
இந்த ராமேஸ்வரம் புனித மண்ணில் இருந்து கொண்டு நாட்டு மக்களுக்கு இன்று ஒரு வேண்டுகோள் விடுக்க விரும்புகிறேன்.
நாட்டின் ஒவ்வொரு மூலையிலிருந்தும் மக்கள் ராமேஸ்வரத்துக்குப் புனிதப் பயணம் செய்கிறார்கள்.
சுற்றுலா ஏற்பாட்டாளர்கள், ராமேஸ்வரம் வரும் பயணிகள், நாட்டின் இளைய தலைமுறையினர் ஆகியோர் எப்போதெல்லாம் ராமேஸ்வரத்துக்கு வருகிறார்களோ அப்போதெல்லாம் அப்துல் கலாம் ஐயாவின் நினைவு மணி மண்டபத்துக்கு வரவேண்டும், இளைய தலைமுறைக்கு உந்துதல் அளிக்க வேண்டும் என வேண்டுகோள் விடுக்கிறேன்.
இந்தப் புனிதப் பயணத்தில் நீங்கள் நிச்சயமாக ஈடுபட வேண்டும்.
இன்றைய நிகழ்ச்சி ஒரு வகையில் பஞ்சாமிர்தம் போன்றது.
அப்துல் கலாம் நினைவு தினமான இன்று ஐந்து வகை நிகழ்ச்சிகளில் பங்கேற்கிறேன்.
அப்துல் கலாம் நினைவு மண்டபம், சாலை, ரயில், நிலம், கடல் போக்குவரத்து, ரயில் போக்குவரத்து, நிலம் என ஐந்து வகையில் நிகழ்வுகள் அமைந்துள்ளன.
இன்று ராமேஸ்வரம் மீனவர்கள் சிறிய மீன்பிடி படகுகளைப் பெற்றனர்.
அந்த மீனவர்கள் தாங்கள் மீன்பிடிக்கும் இடம் இந்தியக் கடல் பகுதியா, எல்லை கடந்த கடல்பகுதியா என்பதை அறியாமலே மீன்பிடிக்கிறார்கள்.
அதனால் இடர்ப்பாடுகளுக்கு ஆளாகிறார்கள்.
எனவே, மத்திய அரசு நீலப் புரட்சித் திட்டத்தின் (Blue Revolution Scheme) கீழ் மீனவர்களுக்கு உதவ முன் வந்துள்ளது.
இத்திட்டத்தின் கீழ் நமது மீனவ கிராமங்களைச் சேர்ந்தவர்கள் அரசிடமிருந்து கடனுதவி, மானிய உதவி, சலுகை மானிய உதவி ஆகியவற்றைப் பெறுவர்.
ஆழ்கடலில் மீன்பிடிப்பதற்கு வசதியாகப் பெரிய மீன்பிடி படகுகளைப் பெற்றனர்.
இந்த திட்டம் இன்றுமுதல் செயல்படுத்தப்படுகிறது.
அவ்வாறு உதவி பெறுவோரில் சில மீனவர்கள் என்னிடம் காசோலைகளைப் பெற்றுக் கொண்டனர்.
இந்த ராமேஸ்வரம் மண் இராமபிரானுடன் தொடர்புள்ளது.
இன்று ராமேஸ்வரத்துக்கும் அயோத்திக்கும் இடையில் இயங்கும் “ஷ்ரத்தா சேது” என்ற ரயில் போக்குவரத்தினைத் தொடங்கிவைப்பதில் மிகவும் மகிழ்ச்சி அடைகிறேன்.
இந்த ரயில் போக்குவரத்து ராமேஸ்வரத்தையும் இராம பிரான் பிறந்த அயோத்தியையும் இணைக்கிறது.
அதைப் போல் கடலில் ராமர் சேது பாலத்தைக் காண விரும்புவோருக்கு தனுஷ்கோடிக்குச் செல்வதற்கான முக்கிய சாலையை அமைத்துள்ளனர்.
இதை நாட்டு மக்களுக்கு இன்று அர்ப்பணிக்கும் வாய்ப்பைப் பெற்றிருக்கிறேன்.
சுவாமி விவேகானந்தர் 1897ம் ஆண்டு இந்தியாவின் பெருமைகளை உலக நாடுகளுக்கு உணர்த்திவிட்டு, புகழ் வென்று, நாடு திரும்பியபோது கால் பதித்த மண் ராமேஸ்வரம்.
சுவாமி விவேகானந்தரின் நினைவு மண்டபம் அருகே அமைந்துள்ளது.
இங்குள்ள சில தன்னார்வத் தொண்டு நிறுவனங்களும் மாவட்ட ஆட்சியர் அலுவலகமும் இணைந்து ராமேஸ்வரத்தைப் பசுமை நிறைந்த இடமாக்குவதற்கு முன்னெடுத்து வருகின்றனர் என்பதை அறிகிறேன்.
ராமேஸ்வரத்தின் எதிர்காலம், குறிப்பாக விவேகானந்தா கேந்திரம் ஆகியவை சிறப்புற அமைவதற்காகப் பாடுபட்டு வரும் அனைத்து அமைப்புகளையும் பாராட்டுகிறேன்.
இந்தியப் பெருங்கடலும் இந்தியாவின் 7,500 கிலோமீட்டர் நீளமுள்ள கடலோரப் பகுதிகளும் நமக்கு வளம் கொழிக்கும் பகுதிகளாகும்.
இதைக் கருத்தில் கொண்டு மத்திய அரசு “சாகர் மாலா” (கடல் மாலை) என்ற திட்டத்தைத் தொடங்கியுள்ளது.
இந்தத் திட்டத்தின் நோக்கம் நாட்டின் அனைத்துக் கடலோரப் பகுதிகளையும் பயன்படுத்தி, இந்தியாவின் சரக்குப் போக்குவரத்து பிரிவை முற்றிலுமாக மாற்றுவதுதான்.
இந்த சாகர் மாலா திட்டத்தின் கீழ் ஏற்றுமதி, இறக்குமதி ஆகியவற்றை மேம்படுத்துவதும் நோக்கமாகும்.
கடற்கரைப் பகுதிகளில் வசிக்கும் மக்களின் வாழ்க்கையையே பெருமளவுக்கு மாற்றுவதற்கான முயற்சியில் ஈடுபட்டு வருகிறோம்.
டாக்டர் அப்துல் கலாமுக்கு அஞ்சலி செலுத்தும் வகையில் இந்த நினைவு மணிமண்டபத்தை டிஆர்டிஓ நிறுவனம் கட்டியமைத்துள்ளது கண்டு நீங்கள் எல்லோரும் மகிழ்ச்சி அடைவீர்கள்.
அதே டிஆர் டிஓ நிறுவனம் இராணுவ களத்தில் பணியாற்றும் நமக்கு மிக முக்கியமான துறையாகும்.
இன்று தொடங்கும் ரயில்போக்குவரத்தினைப் போல பல்வேறு மக்கள் நலப் பணிகளிலும் டிஆர்டிஓ ஈடுபட்டு வருகிறது.
ராமேஸ்வரத்திலிருந்து அயோத்திக்குப் பயணமாகும் “ஷ்ரத்தா சேது” ரயிலில் உயிரிக் கழிப்பறைகள் (Bio Toilets) அமைக்கப்பட்டுள்ளன.
இந்த ஷ்ரத்தா சேது ரயில் நமது “தூய்மை இந்தியா திட்டத்திற்கு” பெரிதும் துணைபுரியும்.
நண்பர்களே, டாக்டர் கலாம் அவர்கள் உந்துசக்தியாகத் திகழ்ந்தார் என்றால், அது நாட்டின் இளைஞர்களுக்குத்தான் அதிகமாக உந்து சக்தியாக விளங்கினார்.
இன்றைய இளைஞர்கள் தங்களது வலிமையைத் தாங்களே கட்டமைத்துக் கொள்கிறார்கள்.
இந்திய அரசு அதற்காக “இந்தியாவில் தொடக்கம்” (Startup India), நிமிர்ந்திடும் (Standup India) என்பன போன்ற திட்டங்களை வகுத்துள்ளது.
இதன் மூலம் இளைஞர்கள் தங்களது கனவுகளை நனவாக்கலாம்.
நாட்டில் உள்ள அனைத்து மாவட்டங்களிலும் இளைஞர்களின் திறன் மேம்பாட்டுக்காக திறன்மேம்பாட்டு மையங்கள், பயிற்சி மையங்கள் திறக்கப்பட்டுள்ளன.
இளைஞர்கள் தங்களது சுயதொழிலுக்கான முதலீட்டுக்காக நிதியுதவி பெறுவதில் சிரமப் படக் கூடாது என்பதற்காக “முத்ரா திட்டம்” என்ற திட்டத்தை மத்திய அரசு கொண்டுவந்துள்ளது.
இத்திட்டத்தின் கீழ் வங்கிகளில் கணக்கு வைத்திருக்கும் 8 கோடிப் பேருக்கு மொத்தம் ரூ.
4 லட்சம் கோடி கடனுதவி வழங்கப்பட்டுள்ளது.
அதைக் கொண்டு இளைஞர்கள் தங்களது வாழ்க்கைப் பாதையைத் தேர்ந்தெடுத்து வெற்றிகரமாக முன்னேறலாம்.
அவ்வாறு பயன் பெற்றவர்களில் ஒரு கோடிக்கும் மேலானோர் தமிழ்நாட்டைச் சேர்ந்தவர்கள் என்பதை அறிந்து நான் பெரிதும் மகிழ்ச்சி அடைந்தேன்.
இவையெல்லாம் அதிகமான தமிழ்நாட்டு இளைஞர்கள் சுயதொழிலில் ஈடுபடுவதில் நாட்டமும் உற்சாகம் கொண்டிருப்பதைக் காட்டுகிறது.
இந்த மாநிலத்தில் கட்டுமானம் மேம்பாடு அடைவதில் மத்திய அரசு அக்கறை செலுத்துகிறது.
புதிய தமிழ்நாடு இல்லாமல், புதிய இந்தியா சாத்தியமில்லை.
அதனால்தான் அடிப்படை வசதிகளை மேம்படுத்துவதற்கு மாநில அரசு போதிய உதவியை வழங்குகிறது.
தமிழ்நாட்டு மக்களுக்காக மத்திய அரசு கொண்டுவரும் திட்டங்களைத் தமிழக முதலமைச்சர் பகிரங்கமாக வரவேற்றதற்காகவும் நன்றி தெரிவித்ததற்காகும் அவருக்கு நான் கடமைப்பட்டிருக்கிறேன்.
இந்த ஒத்துழைப்புக்காக நான் நன்றி தெரிவிக்கிறேன்.
மத்திய அரசின் பொலிவுறு நகர்கள் திட்டத்தின் கீழ் தமிழ்நாட்டின் சென்னை, கோயம்புத்தூர், மதுரை, தஞ்சாவூர் ஆகிய பெரிய நகரங்கள் தேர்ந்தெடுக்கப்பட்டுள்ளன.
இந்நகர்களின் மேம்பாட்டுக்காக மத்திய அரசு ரூ.
900 கோடியை அதாவது கிட்டத்தட்ட ரூ.
1000 கோடியை அளித்துள்ளது.
அத்துடன் தமிழகத்தின் 33 நகர்கள் அம்ரித் இயக்கத்தில் சேர்க்கப்பட்டுள்ளன.
மத்திய அரசு தமிழ்நாட்டுக்காக கூடுதலாக ரூ.
4,700 கோடிக்கு ஒப்புதல் அளித்துள்ளது.
இந்த நிதி 33 நகர்களின் மின்சார வசதி, குடிநீர் வழங்கல், கழிவுநீர் அகற்றல், பூங்காக்களை அமைத்தல் ஆகிய பணிகளுக்காகப் பயன்படுத்தப்படும்.
இத்திட்டம் ராமேஸ்வரத்துக்கும் மதுரை, தூத்துக்குடி, திருநெல்வேலி, நாகர்கோவில் உள்ளிட்ட 33 நகர்களுக்கும் பெரிதும் பயன்தரும்.
சென்னை மெட்ரோ ரயில் போக்குவரத்தின் முதல் கட்டப் பணியின் ரூ.
4000 கோடி விரிவாக்கத் திட்டத்துக்காக மத்திய அரசு ஒப்புதல் அளித்துள்ளது.
இதைத் தவிர கடந்த மூன்று ஆண்டுகளில் தமிழகத்தின் கிராமப்புறச் சாலைகளுக்கும், சுயவுதவிக் குழுக்களின் விரிவாக்கத்துக்கும், கிராமப்புற இளைஞர்களின் திறன் மேம்பாட்டுக்காகவும் சுமார் ரூ.
18,000 கோடியை அளித்துள்ளது.
இந்நிலையில், தமிழக மக்களுக்கும் தமிழக அரசுக்கும் ஒரு வேண்டுகோள் விடுக்க விரும்புகிறேன்.
தூய்மை இந்தியா இயக்கத்தின் (Clean India Mission) கீழ் செயல்படுவதில் எல்லா நகர்களுக்கும் இடையில் போட்டி மனநிலை ஏற்பட்டுள்ளது.
மற்றவர்களுக்கு முன்பாகவே திறந்தவெளிக் கழிப்பிட முறையை ஒழித்துவிட்டோம் என அறிவிப்பதில் எல்லா நகர்களும் முனைப்போடு இருக்கின்றன.
இந்தப் போட்டியில் தமிழ்நாடு பின்தங்கியிருக்காது என்றும் இந்த இலக்கை அடைவதற்குப் பாடுபடும் என்றும் நம்புகிறேன்.
அது போல் மாநிலத்தில் உள்ள 8 லட்சம் குடும்பங்களுக்கு வீடுகள் தேவைப்படுகின்றன என்று மாநில அரசு உணர்ந்துள்ளது.
இந்தக் கோரிக்கை பிரதம மந்திரியின் வீட்டு வசதித் திட்டத்தின் மூலம் நிறைவேற்றப்படலாம்.
இது தொடர்பாக ஒப்புதல் கோரிக்கை அறிக்கையையும் அனுமதிக்கப்பட்ட வீடுகளைக் கட்டுவதற்கான விரைந்த திட்டத்தையும் அனுப்புமாறு மாநில அரசைக் கேட்டுக் கொள்கிறேன்.
டாக்டர் அப்துல் கலாம் ஐயா வளர்ந்த இந்தியாவைக் காண்பதற்காகத் தன் வாழ்நாள் முழுவதும் உழைத்தார்.
இந்த இலக்கை அடைவதற்காக நாட்டின் 125 கோடி குடிமக்களுக்கும் உந்து சக்தியாக அவர் திகழ்ந்தார்.
2022 ஆம் ஆண்டு இந்தியா சுதந்திரம் பெற்று 75 ஆண்டைப் பூர்த்தி செய்யும்போது, கலாம் அவர்களின் கனவு நிறைவேறுவதற்கு இந்த உந்து சக்தி உதவும்.
நமது நாடு 2022 ஆம் ஆண்டில் 75 ஆவது சுதந்திரத் தினத்தைக் கொண்டாட இருக்கிறது.
தனது இன்னுயிரை நாட்டுக்காகத் தியாகம் செய்த சுதந்திரப் போராட்ட வீரர்களின் கனவுகள் நிறைவேற நாம் மேற்கொள்ளும் ஒவ்வொரு முயற்சியும் டாக்டர் கலாம் ஐயா அவர்களுக்கு நாம் செலுத்தும் அஞ்சலியாக அமையும்.
இன்று ராமேஸ்வரத்தில் நான் இருக்கும்போது, இங்குள்ள மக்கள் மேற்கொண்ட முயற்சிகளை நினைவுகூர்ந்தேன்.
இராமர் பாலத்தை அமைப்பதற்கு ராமேஸ்வரத்தில் இருந்த அணில்கள் உதவின என்று இராமாயணம் கூறுகிறது.
அதே வகையில், இராமாயணத்தில் வரும் அணிலைப் போல நாம் ஒவ்வொருவரும் ஓரடி எடுத்துவைத்தால், இந்தியா 125 கோடி அடிகள் முன்னேற்றம் அடையும்.
நாட்டின் ஒரு முனையிலிருந்து மறுமுனையாக ராமேஸ்வரம் அமைந்துள்ளது.
இங்கே கடல் தொடங்குகிறது.
முன்னே திரண்டுள்ள மக்கள் கடல் டாக்டர் அப்துல் கலாம் ஐயா மீது மக்கள் வைத்துள்ள மரியாதையையும் நம் நாடு பிரகாசமான எதிர்காலத்தை அடைவதற்காக நீங்கள் எல்லோரும் பாடுபட விரும்புவதையும் காட்டுகிறது.
இதைத் தெள்ளத் தெளிவாகக் கூறுகிறேன்.
மீண்டும் இந்த மாபெரும் மக்கள் கூட்டத்துக்கு எனது தலைதாழ்ந்த வணக்கத்தைத் தெரிவித்துக் கொள்கிறேன்.
மாமனிதர் அப்துல் கலாம் ஐயாவுக்கு மிகுந்த மரியாதையுடன் அஞ்சலி செலுத்துகிறேன்.
அதைப் போல் மறைந்த முதலமைச்சர் ஜெயலலிதா அம்மையாருக்கும் அஞ்சலி செலுத்துகிறேன்.
எல்லோருக்கும் எனது நன்றிகள்!
****
