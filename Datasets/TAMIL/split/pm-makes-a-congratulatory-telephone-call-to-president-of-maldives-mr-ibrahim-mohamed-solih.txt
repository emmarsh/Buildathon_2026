மாலத்தீவில் அண்மையில் நடைபெற்ற நாடாளுமன்ற தேர்தலில் மாலத்தீவு ஜனநாயகக் கட்சி (MDP) வெற்றி பெற்றதையொட்டி, பிரதமர் திரு.நரேந்திர மோடி, மாலத்தீவு அதிபர் திரு. இப்ராஹிம் முகமது சோலிஹ்-கிற்கு வாழத்துத் தெரிவித்துள்ளார்.
மாலத்தீவு ஜனநாயகக் கட்சி பெற்றுள்ள வெற்றி, மாலத்தீவு மக்களுக்காக அர்ப்பணிப்பு உணர்வுடன் அயராது பாடுபட்ட தலைவர்களின் முயற்சி மற்றும் அவர்களது கொள்கைக்கு கிடைத்த மாபெரும் அங்கீகாரம் என பிரதமர் தமது வாழ்த்துச் செய்தியில் குறிப்பிட்டுள்ளார்.
மாலத்தீவு தேர்தல்கள் வெற்றிகரமாக நடந்து முடிந்திருப்பதை வரவேற்றுள்ள அவர், இந்த வெற்றி மாலத்தீவில் ஜனநாயகம் வலுப்பெற்றுள்ளதையும் ஜனநாயக அமைப்புகள் பலப்படுத்தப்பட்டு இருப்பதையும் எடுத்துரைப்பதாக குறிப்பிட்டுள்ளார்.
“முதலில் அண்டைநாடுகள்” என்ற இந்தியாவின் கொள்கையை மீண்டும் உறுதிப்படுத்தியுள்ள பிரதமர், மாலத்தீவுடன் மேலும் நெருங்கி பணியாற்றி, இருதரப்பு ஒத்துழைப்பை பலப்படுத்துவதுடன் மாலத்தீவின் சமூக – பொருளாதார வளர்ச்சிக்கான தேவைகளைப் பூர்த்தி செய்ய இந்தியா உதவும் என்றும் தெரிவித்துள்ளார்.
முன்னாள் அதிபர் முகமது நஷீத்தையும் தொடர்பு கொண்டு பேசிய பிரதமர், வரலாற்று சிறப்பு மிக்க தேர்தல் வெற்றிக்காக வாழ்த்து தெரிவித்தார்.
மாலத்தீவில் ஜனநாயகத்தை ஆழமாக பதியச் செய்ய பாடுபட்ட ஜனநாயகத்தை விரும்பும் அனைத்து சக்திகளையும் பாராட்டியுள்ள பிரதமர், இந்த நோக்கம் முழுமையாக நிறைவேற இந்தியா தொடர்ந்து உதவும் என்றும் தெரிவித்துள்ளார்.
