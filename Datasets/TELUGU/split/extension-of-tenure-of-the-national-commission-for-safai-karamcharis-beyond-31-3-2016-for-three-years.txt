పారిశుద్ధ్య కార్మికుల జాతీయ సంఘం (ఎన్ సి ఎస్‌ కె) కాల పరిమితి ని 31.03.2016 తరువాత నుంచి మూడు సంవత్సరాల పాటు పొడిగించేందుకు కేంద్ర మంత్రిమండలి ఆమోదం తెలిపింది.
కేంద్ర మంత్రివర్గ సమావేశానికి ప్రధాన మంత్రి శ్రీ నరేంద్ర మోదీ అధ్యక్షత వహించారు.
దేశంలోని పారిశుద్ధ్య కార్మికులకు, మేన్యువల్ స్కావెంజింగ్ విధులను నిర్వర్తించే వారి సంక్షేమానికి, పురోగతికి ఎన్ సి ఎస్‌ కె పాటుపడుతోంది కాబట్టి, తాజా ప్రతిపాదన వల్ల ప్రధానంగా ఆయా వర్గాల వారికి మేలు జరుగుతుంది.
మూడేళ్ల కాలపరిమితి పొడిగింపునకు మొత్తం దాదాపు రూ.13.08 కోట్లు ఖర్చు అవుతుంది.
పూర్వ రంగం :
1993లో ఎన్ సి ఎస్‌ కె చట్టం-1993 నిబంధనల మేరకు ఎన్ సి ఎస్‌ కె ను ఏర్పాటు చేశారు.
మొదట్లో దీని కాల పరిమితి 31.03.1997 వరకు మాత్రమే.
తరువాత ఈ చట్టం చెల్లుబాటును 31.03.2002 దాకా పొడిగించారు.
తదనంతరం 29.02.2004 వరకు పొడిగించారు.
29.02.2004 నుంచి ఎన్ సి ఎస్‌ కె చట్టం అమలు ఆగిపోయింది.
ఆ తరువాత చట్టబద్ధం కాని సంస్థగా ఎన్ సి ఎస్‌ కె కాలపరిమితిని ఎప్పటికప్పుడు పొడిగిస్తూ వచ్చారు.
సంఘం ప్రస్తుత గడువు 31.03.2016 వరకు ఉంది.
సఫాయి కార్మికుల శ్రేయస్సు కోసం ప్రత్యేకంగా చేపట్టాల్సిన కార్యక్రమాలు, వారి సంక్షేమానికి ఇప్పుడున్న కార్యక్రమాలను అధ్యయనం చేసి వాటిపై సమీక్ష జరపడంతో పాటు, వారి నిర్దిష్ట ఫిర్యాదులను ఎన్ సి ఎస్‌ కె శోధించి తన సిఫారసులను ప్రభుత్వానికి సమర్పిస్తూ వస్తోంది.
‘ప్రొహిబిషన్‌ ఆఫ్ ఎంప్లాయిమెంట్ యాజ్ మేన్యువల్ స్కావెంజర్స్ అండ్ దైర్ రిహాబిలిటేషన్ యాక్ట్’ నిబంధనల ప్రకారం..
చట్టం అమలును పర్యవేక్షించే పనిని ఎన్ సి ఎస్‌ కె కు అప్పజెప్పారు.
దాంతో పాటు ఈ చట్టాన్ని పటిష్టంగా అమలు పరచడానికి కేంద్ర, రాష్ట్ర ప్రభుత్వాలకు ఎన్ సి ఎస్‌ కె సలహాలు, సూచనలు కూడా ఇస్తుంది.
చట్ట నిబంధనలను అమలు చేయకపోవడం లేదా ఉల్లంఘించడంపై అందే ఫిర్యాదులను విచారిస్తుంది కూడా.
పారిశుద్ధ్య కార్మికుల అభ్యున్నతికి ప్రభుత్వం అనేక చర్యలు తీసుకున్నప్పటికీ..
సామాజిక- ఆర్థిక పరంగాను, విద్యార్జన పరంగాను వారు కోల్పోయిందెంతో.
ఈ పరిస్థితులను నివారించవలసిన అవసరం ఉంది.
దీనికి తోడు, దేశంలో ఇప్పటికీ మేన్యువల్ స్కావెంజింగ్ సమసిపోలేదు.
దీనిని నిర్మూలించడం ప్రభుత్వ అత్యంత ప్రాధాన్య అంశాలలో ఒకటిగా ఉంది.
అందుకని, సఫాయి కార్మికుల సంక్షేమం కోసం పలు చర్యలు చేపట్టవలసి ఉందని, చొరవలు తీసుకోవలసి ఉందని ప్రభుత్వం భావిస్తోంది.
***
