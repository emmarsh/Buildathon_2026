వణక్కం
దక్షిణ భారతదేశ వస్త్ర రాజధాని, తమిళ నాడు వాణిజ్య కేంద్రం కోయంబత్తూరులో కొత్తగా నిర్మించిన వైద్య కళాశాల, ఆస్పత్రి ప్రారంభోత్సవ కార్యక్రమంలో పాల్గొనేందుకు మీ అందరి మధ్యకు వచ్చిన నాకు ఆనందంగా ఉంది.
ఇదే సందర్భంగా ఇక్కడ ప్రస్తుతం పని చేస్తున్న ఆస్పత్రి, వైద్య కళాశాలలను తమిళ నాడు రాష్ట్ర ప్రభుత్వానికి కేంద్రం అప్పగిస్తోంది.
సహకారాత్మక సమాఖ్య సిద్ధాంతంపై నా ప్రభుత్వానికి గల కట్టుబాటును ఇది నిరూపిస్తోంది.
ఈ కళాశాలను సత్వరం ప్రారంభించేందుకు తమిళనాడు ప్రభుత్వం త్వరిత గతిన చర్యలు తీసుకుంటుందని ఆశిస్తున్నాను.
580 కోట్ల రూపాయల విలువైన ఈ ప్రాజెక్టు కోయంబత్తూరు చుట్టుపక్కల ప్రాంతాల్లోని ఇఎస్ఐసి లబ్ధిదారులు, వారి కుటుంబాలకు ఒక వరం వంటిది.
ఈ కళాశాలలోని 100 ఎంబిబిఎస్ సీట్లలో 20 సీట్లు ఇఎస్ఐ స్కీమ్ లబ్ధిదారుల కుటుంబాల్లోని సంతానానికి రిజర్వ్ చేస్తారు.
అత్యున్నత స్థాయి వైద్యవిద్యకు, చికిత్సా విధానాలకు ఒక నమూనాగా దీనిని నిలిపేందుకు మనం శ్రమించాల్సి ఉంది.
కార్మికులందరికీ ఉదారపూరితమైన, సమగ్ర సామాజిక భద్రతను కల్పించేందుకు నా ప్రభుత్వం కట్టుబడి ఉంది.
అవ్యవస్థీకృత రంగంలో పని చేస్తున్న 45 కోట్ల మంది కార్మికులకు ప్రస్తుతం అమలుజరుగుతున్న ఆరోగ్యబీమా పథకం ఆర్ఎస్బివైకు అదనంగా మేం ప్రధానమంత్రి జీవన్ జ్యోతి బీమా యోజన, ప్రధానమంత్రి సురక్షా బీమా యోజన, అటల్ పింఛను యోజన పథకాలను ప్రవేశపెట్టి జీవితబీమా, ప్రమాదబీమా వసతిని కల్పిస్తున్నాం.
సంపూర్ణ ఆరోగ్యంతో సుసంపన్నతతో ఉన్న శ్రామికులే దేశ సమృద్ధికి దోహదకారులవుతారన్న నమ్మకం, కట్టుబాట్లే ఇందుకు కారణం.
వ్యవస్థీకృత రంగంలో పని చేస్తున్న వారికి ప్రయోజనం చేకూర్చే లక్ష్యంతో మేం ఇపిఎఫ్ఓ, ఇఎస్ఐసి విభాగాల్లో భారీ సంస్కరణలకు శ్రీకారం చుట్టాం.
ఇందులో భాగంగానే ఆరు కోట్ల మందికి పైగా కార్మికులకు సార్వత్రిక ఖాతా సంఖ్య (యుఎఎన్) కేటాయించడం జరిగింది.
దీని వల్ల కార్మికులకు పిఎఫ్ ఖాతా పోర్టబులిటీ (ఉద్యోగం మారినా అదే ఖాతా నంబర్) అందుబాటులోకి వస్తుంది.
ఇఎస్ఐసి ద్వారా కవరేజ్ పెంచడం, అదనపు సదుపాయాలు, సేవలు అందుబాటులోకి తెచ్చే ప్రతిపాదనలు కూడా ఉన్నాయి.
భరించగల స్థాయిలో చందాలతో అవసరానికి తగినట్టుగా లాభాలు అందించాలనే గాంధీజీ సిద్దాంతం ఆధారంగా ఇఎస్ఐ స్కీమ్ పని చేస్తుంది.
ఉద్యోగి వేతనానికి అనుగుణంగా నిర్దేశించిన దామాషాలో ఈ పథకానికి చందా కడుతూ ఉంటే బీమా రక్షణ గల వ్యక్తితో పాటు వారి కుటుంబసభ్యులందరికీ సార్వత్రిక రక్షణ కల్పించడం దీని లక్ష్యం.
వైద్యప్రయోజనాలతో పాటు ఇఎస్ఐసి స్కీమ్ బీమా రక్షణ గల వ్యక్తులకు అనారోగ్యం, అంగవైకల్యం, మెటర్నిటీ, నిరుద్యోగ భృతులు అందించడంతో పాటు వారిపై ఆధారపడి జీవనం సాగిస్తున్న వారికి కూడా సహాయం అందిస్తుంది.
పైగా వైద్య ఖర్చులపై ఎలాంటి పరిమితి లేకపోవడం వల్ల 30 లక్షల రూపాయల నుంచి 40 లక్షల రూపాయల వరకు కూడా చికిత్సా వ్యయాలు అందించడం దీని ప్రత్యేక లక్షణం.
ఆ రకంగా ఇఎస్ఐసి ఆరోగ్య పథకం లక్షల కార్మికులకు ఒక వరంగా నిలుస్తోంది.
మిత్రులారా
కాన్పూర్, ఢిల్లీల్లో కేవలం రెండే రెండు కేంద్రాలతో ఎంతో సాధారణంగా 1952లో ప్రారంభమైన ఇఎస్ఐ స్కీమ్ ఇప్పుడు 34 రాష్ట్రాలు, కేంద్ర పాలిత ప్రాంతాల్లో 830 కేంద్రాలకు విస్తరించింది.
దేశ వ్యాప్తంగా 7 లక్షల ఫ్యాక్టరీలు, వాణిజ్య సంస్థలు దీని పరిధిలో ఉన్నాయి.
2 కోట్ల మంది కార్మికులు, 8 కోట్ల మంది లబ్ధిదారులు ఉన్నారు.
తమిళ నాడులో 85,000 యాజమాన్యాలు, 28 లక్షలకు పైగా బీమా రక్షణ పొందిన వారు ఉన్నారు.
ఒక్క కోయంబత్తూరులోనే సుమారు 27,000 మంది లబ్ధి పొందుతున్నారు.
తమిళ నాడులో 31 జిల్లాల్లో ఈ స్కీమ్ విస్తరించింది.
తమిళ నాడులో ప్రస్తుతం పది ఇఎస్ఐ ఆస్పత్రులున్నాయి.
ఈ ఆస్పత్రిని కూడా రాష్ర్ట ప్రభుత్వానికి అప్పగించడంతో రాష్ర్ట ప్రభుత్వ నిర్వహణలోని ఆస్పత్రులు 8 కి చేరుకుంటాయి.
తిరునల్వేలిలోని ఇఎస్ఐ ఆస్పత్రిని 50 పడకల నుంచి 100 పడకలకు విస్తరిస్తున్నారు.
తమిళ నాడులో 210 ఔషధ శాలలతో ఇఎస్ఐ విస్తృతమైన నెట్వర్క్ ను కలిగి ఉంది.
ఇఎస్ఐ బీమా రక్షణ గల వారికి ఈ ఔషధ శాలలు ఔట్ పేషెంట్లుగా వైద్య చికిత్సలు అందిస్తున్నాయి.
ఒక్క కోయంబత్తూరులోనే 50 ఔషధ శాలలు ఉన్నాయి.
జాతి నిర్మాతలైన సోదరసోదరీమణుల సంక్షేమానికి నా ప్రభుత్వం కట్టుబడి ఉంది.
ఇఎస్ఐని మరింతగా విస్తరించాల్సిన ఆవశ్యకతను గుర్తించిన నేను గత ఏడాది జూలైలో న్యూఢిల్లీలో జరిగిన భారత కార్మిక సదస్సు సందర్భంగా ఇఎస్ఐసి 2.0 పేరిట రెండో తరం సంస్కరణల ప్రక్రియకు శ్రీకారం చుట్టాను.
ఇఎస్ఐ స్కీమ్ కవరేజ్ని మిగతా ఈశాన్య రాష్ట్రాలు అరుణాచల్ ప్రదేశ్, మిజోరాం, మణిపూర్, అండమాన్-నికోబార్లకు విస్తరించాం.
ఒక పారిశ్రామిక కేంద్రం పరిధిలోని పరిశ్రమలు, వాణిజ్య సంస్థలకే కాకుండా జిల్లా అంతటికీ కవరేజ్ను ఈ ఏడాది మార్చి 31 నాటికి విస్తరించే ప్రతిపాదన కూడా ఉంది.
గత ఏడాది ఆగస్టు ఒకటో తేదీ నుంచి ఈ స్కీమ్ను నిర్మాణ రంగం కార్మికులకు కూడా విస్తరించారు.
ప్రజాసేవల్లో నాణ్యత పెంచడంపై నాకు బలమైన విశ్వాసం ఉంది.
ఇందులో భాగంగానే ఇఎస్ఐ ఆస్పత్రుల్లో కూడా సేవల నాణ్యత మెరుగుపరిచే చర్యలు చేపట్టాం.
ఇఎస్ఐ లబ్ధిదారులందరికీ ఎలక్ట్రానిక్ ఆరోగ్య రికార్డుల నిర్వహణ, ఎమర్జెన్సీ మెడికల్ హెల్ప్ లైన్ ఏర్పాటు, వయోవృద్ధులు, భిన్న సామర్థ్యాలు గల వారి కోసం ప్రత్యేక ఔట్పేషెంట్ విభాగాల ఏర్పాటు ఇందులో ఉన్నాయి.
స్వచ్ఛతను మెరుగుపరిచేందుకు చేపట్టిన చర్యల్లో భాగంగా ఇంద్రధనుష్ కార్యక్రమం కింద ఇఎస్ఐ ఆస్పత్రుల్లో వారంలో ఏడు రోజులూ ఏడు రకాల బెడ్షీట్లు మార్చే పని చేపట్టారు.
వ్యాధి నివారణలో కూడా స్వచ్ఛత ప్రధాన పాత్ర పోషిస్తుంది.
దీని వల్ల ఒక్కో పేద కుటుంబం ఏడాదికి 7,000 రూపాయలు ఆదా చేయగలుగుతుంది.
ఇఎస్ఐసి ప్రతీ రాష్ర్టంలోనూ మాతాశిశు సంరక్షణ అందించే ప్రత్యేక ఆస్పత్రులు ఏర్పాటు చేయడంతో పాటు రెండు మోడల్ ఆస్పత్రులు అభివృద్ధి చేయాలని తీర్మానించింది.
అలాగే తమ సొంత నెట్వర్క్తో పాటు ప్రభుత్వ ప్రైవేటు భాగస్వామ్య విధానంలో కవరేజ్ని విస్తరించే ప్రయత్నంలో ఉంది.
కేన్సర్ వ్యాధి గుర్తింపు, కార్డియాలజీ చికిత్స, డయాలసిస్తో పాటు దశలవారీగా పాథలాజికల్, ఎక్స్రే సేవలను కూడా పిపిపి విధానంలో అందించబోతోంది.
అల్లోపతి చికిత్సలతో పాటు ఇఎస్ఐసి ఆస్పత్రులు దశలవారీగా ఆయుష్ ఆధారిత చికిత్సలు కూడా అందించనున్నాయి.
మిత్రులారా
కార్మిక సంక్షేమం కోసం నా ప్రభుత్వం ఎన్నో విప్లవాత్మక చర్యలు తీసుకుంది.
2014 సెప్టెంబర్ నుంచి ఇపిఎఫ్ఓ లబ్ధిదారులకు కనీస పింఛను నెలకి వెయ్యి రూపాయలు చేశాం.
ఇపిఎఫ్ లబ్ధిదారులు కావడానికి వేతనం అర్హతను 6,500 రూపాయల నుంచి 15,000 రూపాయలకు పెంచాం.
ఇటు ఉద్యోగులు, అటు యాజమాన్యాలు అందరికీ ఉపయోగపడే విధంగా ఒక ఇపిఎఫ్ఓ మొబైల్ యాప్ను ప్రారంభించాం.
బోనస్ చట్టాన్ని కూడా సవరించి బోనస్ అర్హతకు నెలవారీ వేతనాన్ని 21,000 రూపాయలకు, బోనస్ పరిమితిని 7,000 రూపాయలకు పెంచాం.
కనీస ప్రభుత్వం, గరిష్ఠ పాలన అనే మా కట్టుబాటుకు అనుగుణంగా కార్మిక శాఖ 44 కార్మిక చట్టాలను సమీకృతం చేసి భద్రత-రక్షణ, వేతనాలు, పారిశ్రామిక సంబంధాలు, ఆరోగ్యం పేరిట నాలుగు లేబర్ కోడ్లుగా రూపొందిస్తోంది.
దీని వల్ల కార్మికుల రక్షణలు, హక్కులతో రాజీ పడకుండానే వ్యాపార నిర్వహణ తేలిక కావడంతో పాటు ఉపాధి కల్పనకు మార్గం సుగమం అవుతుంది.
ఉద్యోగులు, యాజమాన్యాలు, కార్మిక ప్రతినిధులు, రాష్ర్టప్రభుత్వాలతో పాటు భాగస్వాములందరితోనూ చర్చల ద్వారా ఏకాభిప్రాయం సాధించి సంస్కరణలు అమలుపరిచే విషయంలో మేం పురోగమన పథంలో పయనిస్తున్నాం.
వ్యాపార తనిఖీలు పారదర్శకం చేయడంతో పాటు నిర్వహణ విధానాలను సరళీకృతం చేయడం కోసం 16 కార్మిక చట్టాలకు సంబంధించిన సేవల కోసం శ్రమ్ సువిధ పోర్టల్ ఒకటి ఏర్పాటు చేశాం.
ఒక మిలియన్ యాజమాన్యాలకు ఎనిమిది కార్మిక చట్టాలకు చెందిన ఆన్లైన్ ఫైలింగ్ కోసం ఎల్ఐఎన్ నంబర్ ను కేటాయించాం.
వ్యాపార నిర్వహణను సరళతరం చేయడం, లావాదేవీల వ్యయాలు తగ్గించేందుకు పారిశ్రామిక విధానం, ప్రోత్సాహక శాఖ ఇఎస్ఐసి, ఇపిఎఫ్ఓ అందించే సేవలన్నిటినీ సమీకృతం చేస్తూ ఇ- బిజ్ పోర్టల్ను తయారుచేసింది.
వ్యవస్థీకృత రంగాలకు చెందిన కార్మికులకు సేవల విస్తరణ, మెరుగుదల కోసం ఇఎస్ఐసి, ఇపిఎఫ్ఓ కొత్త ఆర్డినెన్సులను జారీ చేయతలపెట్టాం.
ఎంబిబిఎస్ సీట్ల సంఖ్యను పెంచడానికి ప్రస్తుతం కేంద్ర, రాష్ర్ట ప్రభుత్వాల నిర్వహణ లోని వైద్య కళాశాలలను అప్గ్రేడ్ చేసేందుకు ఒక స్కీమ్ ను ఆమోదించాం.
ఈ స్కీమ్ ద్వారా ఎంబిబిఎస్ సీట్ల సంఖ్యను 10,000కు పెంచడంతో పాటు కళాశాలలన్నింటికీ పరికరాలు, మౌలిక వసతులను అందించబోతున్నాం.
23 వైద్య కళాశాలల్లో 1,700కు పైగా సీట్ల పెంపునకు ఆమోదం ఇచ్చాం.
తమిళ నాడు లోని కోయంబత్తూరు, కన్యాకుమారి, తిరునల్వేలి, మదురై ప్రభుత్వ కళాశాలలు అప్గ్రేడేషన్ కోసం అనుమతి లభించిన వాటిలో ఉన్నాయని చెప్పేందుకు నేను ఆనందిస్తున్నాను.
ఈ చర్య వల్ల 345 అదనపు సీట్లు ఆ వైద్య కళాశాలల్లో అందుబాటులోకి వస్తాయి.
అంతే కాదు, దేశ వ్యాప్తంగా ఎఐఐఎమ్ఎస్ తరహా సంస్థలు కూడా ఏర్పాటు చేస్తున్నాం.
అలాంటి సంస్థల్లో ఒకటి తమిళ నాడు కు కూడా మంజూరయింది.
రాష్ర్టప్రభుత్వం క్రియాశీల మద్దతుతో ఈ సంస్థలు సత్వరం ప్రవేశాలు ప్రారంభిస్తాయని ఆశిస్తున్నాను.
మిత్రులారా
భారత రాజ్యంగ నిర్మాత భారత రత్న డాక్టర్ బాబాసాహెబ్ అంబేద్కర్ మనందరికీ తెలుసు.
కాని కార్మిక చట్టాల రూపకల్పనకు ఆయన చేసిన కృషి మనలో చాలా మందికి తెలియదు.
అందుకే డాక్టర్ బిఆర్ అంబేద్కర్ 125వ జయంతిని పురస్కరించుకుని గత నెలలో కార్మిక, ఉపాధికల్పన మంత్రిత్వ శాఖ ఢిల్లీలో ఒక సదస్సును ఏర్పాటు చేసిందని తెలియచేయడానికి నేను ఆనందిస్తున్నాను. ”డాక్టర్ బిఆర్ అంబేద్కర్-కార్మిక సంక్షేం, సాధికారతః ఆయన విజన్ను వాస్తవం చేసేందుకు తీసుకోవాల్సిన చొరవ” అనే చిన్న పుస్తకాన్ని ప్రతి ఒక్కరూ చదవాలని నేను అర్థిస్తున్నాను.
డాక్టర్ అంబేద్కర్ కార్మిక సంక్షేమం కోసం కన్న కలలు సాకారం చేసేందుకు సంఘటితంగా కృషి చేసేందుకు మేం కట్టుబడి ఉన్నాం.
పారిశ్రామికాభివృద్ధి, పెరుగుదల లక్ష్యాలకు దీటుగా ఉపాధి, ఉపాధికి అర్హత లక్ష్యాలను కూడా సాధించినప్పుడే పారిశ్రామిక శాంతి, సామరస్యమూ ఏర్పడతాయి.
దేశాభివృద్ధికి దోహదపడే సమ్మిళిత, సానుకూల వాతావరణం కలిగి ఉండాలన్నది మా లక్ష్యం.
ఈ దిశగా తీసుకునే అన్ని చర్యల్లోనూ రాష్ర్ట ప్రభుత్వానికి కేంద్ర ప్రభుత్వం నుంచి సంపూర్ణ సహకారం ఉంటుందని నేను హామీ ఇస్తున్నాను.
భారత కార్మిక లోకం సంక్షేమం కోసం మరింతగా కృషి చేసే, భారత దేశాన్ని ఉద్యోగాలకు ఉత్తమ ప్రదేశంగా నిలపడం కోసం అవసరం అయిన ప్రోత్సాహం నాకు లభించింది.
దేశాన్ని ఉద్యోగాలకు, జీవించేందుకు చక్కని ప్రదేశంగా నిలిపేందుకు మనందరం కలసి పని చేద్దాం.
జైహింద్.
