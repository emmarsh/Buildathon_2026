కెన‌డా లోని ఓంటారియో ప్రావిన్స్ ప్రీమియ‌ర్ కేథ‌లీన్ విన్, ఇంకా ప్రిన్స్ ఎడ్వ‌ర్డ్ ఐలండ్ ప్రావిన్స్ ప్రీమియ‌ర్ శ్రీ హెచ్.
వేడ్ మెక్ లాల‌న్ ల నాయ‌క‌త్వంలో త‌ర‌లి వ‌చ్చిన ఒక ప్ర‌తినిధిబృందానికి ప్ర‌ధాన మంత్రి శ్రీ న‌రేంద్ర మోదీ బుధ‌వారం సాద‌రంగా స్వాగ‌తం ప‌లికారు.
భార‌తదేశ ప్ర‌భుత్వం ప్రారంభించిన ప‌లు కార్య‌క్ర‌మాలు, ప్ర‌త్యేకించి వ్య‌వసాయం, విద్య‌, త‌యారీ, నైపుణ్యం, మౌలిక స‌దుపాయాల అభివృద్ధి, పున‌ర్వినియోగ శ‌క్తి, ప‌ట్ట‌ణ పున‌రుద్ధ‌ర‌ణ‌, వ్య‌ర్థాల నిర్వ‌హ‌ణ వంటి రంగాల‌పై ప్ర‌భుత్వం తీసుకుంటున్న శ్ర‌ద్ధ‌ను, వాటికి అందిస్తున్న మ‌ద్ద‌తును ఓంటారియో, ప్రిన్స్ ఎడ్వ‌ర్డ్ ఐలండ్ ప్రావిన్స్ ల ప్రీమియ‌ర్ లు ఎంత‌గానో అభినందించారు.
గ‌త సంవ‌త్స‌ర కాలానికి పైగా కెన‌డా పెన్ష‌న్ ఫండ్ లతో పాటు కెన‌డా వ్యాపార‌వేత్త‌లు, పెట్టుబ‌డిదారులు భార‌త‌దేశం ప‌ట్ల ఇతోధిక ఆస‌క్తిని, విశ్వాసాన్ని క‌న‌బ‌ర‌చిన‌ట్లు వారు ప్ర‌ధాన మంత్రి దృష్టికి తీసుకు వ‌చ్చారు.
2016 ఫిబ్ర‌వ‌రి 4, 5 తేదీల‌లో న్యూఢిల్లీలో జ‌రిగే ఇండియా ఇన్వెస్ట్ మెంట్ స‌మిట్ లో కెన‌డా నుంచి అనేక మంది ప్ర‌తినిధులు పాలుపంచుకొంటుండ‌డ‌మే దీనికి ఒక నిద‌ర్శ‌నం.
కెన‌డాతో భార‌త‌దేశ సంబంధాల‌కు అధిక ప్రాధాన్యం క‌ట్ట‌బెట్టిన సంగ‌తిని ప్ర‌ధాన మంత్రి ప్ర‌స్తావించారు.
2015 ఏప్రిల్ లో స్వ‌యంగా తాను కెన‌డా ను సంద‌ర్శించాన‌ని, భార‌త‌దేశ ప్ర‌ధాన మంత్రి సుమారు 42 సంవ‌త్స‌రాల అవ‌ధి త‌రువాత జ‌రిపిన మొట్ట‌మొద‌టి ద్వైపాక్షిక ప‌ర్య‌ట‌న ఇదేన‌ని ఆయ‌న గుర్తు చేశారు.
అనంత‌రం రెండు దేశాల సంబంధాల‌లోనూ చోటు చేసుకున్న ప‌రిణామాలు వివిధ రంగాల‌లో ఉభ‌య దేశాల ఆమోద‌పూర్వ‌క చ‌ర్య‌ల‌కు, ఆవిష్కార‌మైన ఉమ్మ‌డి ఫ‌లితాలకు సంకేతంగా నిలిచాయ‌ని ఆయ‌న తెలిపారు.
ఈ సంద‌ర్భంగా ప్ర‌ధాని శ్రీ జ‌స్టిన్ ట్రూడో కు శ్రీ న‌రేంద్ర మోదీ త‌న మ‌నఃపూర్వ‌క శుభాభినంద‌న‌లు అంద‌జేశారు.
అంతే కాక‌, ఆయ‌న ఈ సంవ‌త్స‌రం భార‌త‌దేశాన్ని సంద‌ర్శించ‌నుండ‌డం రెండు దేశాల మ‌ధ్య నెల‌కొన్న వ్యూహాత్మ‌క భాగ‌స్వామ్యం ఇక‌ మ‌రింత‌గా దృఢ‌ప‌డేందుకు ఒక అవ‌కాశాన్ని అందించ‌గ‌ల‌ద‌న్న విశ్వాసాన్ని కూడా వ్య‌క్తం చేశారు.
