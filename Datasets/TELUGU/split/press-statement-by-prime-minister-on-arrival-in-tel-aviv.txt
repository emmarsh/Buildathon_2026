శ్రేష్ఠుడైన ప్ర‌ధాని శ్రీ నెత‌న్యాహూ
సోద‌ర‌ సోద‌రీమ‌ణులారా,
Shalom le kulaam ani semya mayodh lehiyot po (ఇజ్రాయల్ కు రావ‌డం నాకు చాలా ఆనందంగా ఉంది. )
ఇజ్రాయల్ కు చరిత్రాత్మక ప‌ర్య‌ట‌నకు వ‌చ్చిన ప్రథమ భార‌త ప్ర‌ధాన మంత్రిని కావ‌డం నాకు మాత్రమే ద‌క్కిన ఓ ప్ర‌త్యేకమైనటువంటి గౌర‌వం.
న‌న్ను ఆహ్వానించి, ఎంతో ఆత్మీయంగా స్వాగ‌తం ప‌లికిన నా మిత్రుడు ప్ర‌ధాని శ్రీ నెత‌న్యాహూ కు ధ‌న్య‌వాదాలు.
శ‌తాబ్దాల త‌ర‌బ‌డి మ‌న స‌మాజాల మ‌ధ్య ఉన్న బాంధ‌వ్యానికి నా ఈ ప‌ర్య‌ట‌న ఒక వేడుక‌గా నిలుస్తుంది.
25 సంవ‌త్స‌రాల క్రితం మ‌న దేశాల మ‌ధ్య దౌత్య‌ బంధం ఏర్ప‌డిన నాటి నుండి ఈ భాగ‌స్వామ్య బంధం మ‌రింత బ‌లోపేతం, సుస్థిరం అవుతూ వ‌చ్చింది.
మిత్రులారా,
ఇజ్రాయల్ ప్ర‌జ‌లు ప్ర‌జాస్వామిక సూత్రాలతో దేశాన్ని నిర్మించారు.
క‌ఠిన పరిశ్రమ‌, ధైర్యం, నూతన ఆవిష్కర‌ణ‌ల‌ స్ఫూర్తి తో ఈ దేశాన్ని వారు పెంచి పోషించుకొన్నారు.
ప్ర‌తికూల వాతావ‌ర‌ణ ప‌రిస్థితులలోనూ మీరు ముంద‌డుగు వేశారు; స‌వాళ్ళ‌ను అవ‌కాశంగా మ‌లుచుకున్నారు.
మీరు సాధించిన విజ‌యాల‌ను భార‌తదేశం ప్ర‌శంసిస్తోంది.
స‌రిగ్గా 41 సంవ‌త్స‌రాల క్రితం ఆప‌రేష‌న్ ఎంటెబి జ‌రిగిన రోజు జూలై 4.
పలువురు ఇజ్రాయల్ బందీల‌ను ర‌క్షించే క్ర‌మంలో మీ ప్ర‌ధాని, నా మిత్రుడు బీబీ తన అన్నయ్య శ్రీ యోనీ ని ఆ రోజున కోల్పోయారు.
మీ వీరులు మన యువ‌త‌రాల‌కు స్ఫూర్తిమూర్తులు.
మిత్రులారా,
భార‌తదేశం ఎంతో ప్రాచీనమైన నాగ‌రిక‌తను కలిగివున్నప్పటికీ, యువ‌ శ‌క్తి వెల్లువెత్తుతున్న దేశం.
జ‌నాభాలో 80 కోట్ల మంది 35 సంవ‌త్స‌రాల లోపు వ‌యస్సు వారే.
ప్ర‌తిభావంతులు, నిపుణులైన ఆ యువ‌కులే దేశానికి చోద‌క‌ శ‌క్తి.
భార‌త ప‌రిశ్ర‌మ‌లు, ఆర్థిక వ్య‌వ‌స్థ‌, వ్యాపార నిర్వ‌హ‌ణ‌, వెలుప‌లి ప్ర‌పంచంతో స‌మ‌న్వ‌యం వంటి భిన్న రంగాలలో ప‌రివ‌ర్త‌నను తీసుకు రావాల‌న్న నా దార్శ‌నిక‌త‌ను ముందుకు న‌డిపేది వారే.
మిత్రులారా,
మేం ప‌య‌నిస్తున్న స్థిరంగా అధిక వృద్ధి సాధ‌న‌, స‌ర్వ‌తోముఖాభివృద్ధిల బాట‌లో అత్యంత కీల‌క భాగ‌స్వాములలో ఇజ్రాయల్ ను ఒక‌టిగా భార‌తదేశం భావిస్తోంది.
మ‌నం ఉభ‌యులం అభివృద్ధి ప‌థం వైపు చేసే ప‌య‌నంలో ఎదుర‌వుతున్న స‌వాళ్ళ‌ను అధిగ‌మించాలంటే శాస్త్ర విజ్ఞ‌ానం, సాంకేతిక విజ్ఞ‌ానం, నూతన ఆవిష్కరణలు, ఉన్న‌త సాంకేతిక విద్య రంగాల‌పై దృష్టిని అధికంగా కేంద్రీక‌రించాలి.
ఉభ‌య దేశాల‌కు చెందిన నిపుణులైన యువ‌కులు, ఔత్సాహిక పారిశ్రామికుల్లో కాల్ప‌నిక శ‌క్తిని, ఆలోచ‌న‌ల‌ను రేకెత్తించి వారంద‌రినీ ఒకే వేదిక పైకి తీసుకువ‌చ్చే విభాగాలివే.
ఆర్థిక సుసంప‌న్న‌త సాధ‌న‌లో క‌లిసిక‌ట్టుగా ప‌ని చేయ‌డానికి కావ‌ల‌సిన భాగ‌స్వామ్యాలను ఏర్పాటు చేసుకోవ‌డంతో పాటు ఉగ్ర‌వాదం వంటి ఉమ్మ‌డి స‌వాళ్ళ నుండి మ‌న స‌మాజాల‌ను కాపాడుకోవ‌డంలో కూడా మ‌నం స‌హ‌క‌రించుకుంటున్నాం.
ప్ర‌ధాని శ్రీ నెత‌న్యాహూ తో నేను జరిపే చ‌ర్చ‌ల‌తో ఈ రంగాల‌న్నింటిలోనూ ప్ర‌గ‌తిశీల‌ భాగ‌స్వామ్యానికి ఒక రూపం, ప‌రిధి ఏర్ప‌డుతాయి.
ఇజ్రాయల్ లోని భార‌తీయ సంత‌తి ప్ర‌జ‌లు, ప్ర‌త్యేకించి స‌మ స‌మాజాల‌ను సుసంప‌న్నం చేసిన భార‌తీయ సంత‌తి యూదుల‌తో కూడా స‌మావేశ‌మై భావాలు పంచుకోవ‌డానికి నేను ఆస‌క్తిగా ఎదురు చూస్తున్నాను.
స‌ర్వశ్రేష్ఠుడా మరియు మిత్రులారా,
ఉభ‌యుల స‌హ‌కారంలో ఒక అద్బుత‌మైన ప్ర‌యాణానికి నా ఈ సంద‌ర్శ‌న ఒక గుర్తుగా నిలుస్తుంది.
మ‌న ప్ర‌జ‌లు, స‌మాజం మంచి కోసం క‌లిసి న‌డ‌వ‌డానికి మ‌నం ఆస‌క్తిగా ఎదురు చూస్తున్న ప్ర‌యాణం ఇది.
మ‌నం క‌లిసి చేస్తున్న ఈ ప్ర‌యాణంలో ఇజ్రాయల్ తో బ‌లీయ‌మైన‌, ఎలాంటి ఆటుపోట్ల‌నైనా త‌ట్టుకునే భాగ‌స్వామ్యం ఏర్ప‌డాల‌న్న‌దే నా ఆకాంక్ష‌.
ఇంత అద్భుతంగా స్వాగ‌తం ప‌లికినందుకు మీకంద‌రికీ మ‌రోసారి ధ‌న్య‌వాదాలు తెలియ‌చేసుకుంటున్నాను.
ధ‌న్య‌వాదాలు.
మ‌రీ మ‌రీ ధ‌న్య‌వాదాలు.
