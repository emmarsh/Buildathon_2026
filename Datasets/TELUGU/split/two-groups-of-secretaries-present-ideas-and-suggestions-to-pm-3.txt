పరిపాలనలో వేరు వేరు రంగాలకు సంబంధించి తీసుకురాదగిన మార్పులను సూచించాలని కార్యదర్శులకు ప్రధాన మంత్రి ఇచ్చిన సూచనలకు అనుగుణంగా, కార్యదర్శుల బృందాలు రెండు ఈ రోజు (2016 జనవరి 21న) తమ సూచనలను, సలహాలను ప్రధాని శ్రీ నరేంద్ర మోదీ దృష్టికి తీసుకువచ్చాయి. (i) అన్ని రంగాలలోను సమాన స్థాయిలతో కూడిన శీఘ్ర వృధ్ధి, (ii) ఉపాధి కల్పన వ్యూహాలు..
అనే రెండు అంశాల పైన ఈ బృందాలు తమ నివేదికలను సమర్పించాయి.
ప్రధాన మంత్రి ముగింపు ఉపన్యాసం ఇస్తూ, కార్యదర్శులతో కూడిన మొత్తం ఎనిమిది బృందాలు చేసిన కృషిని మెచ్చుకున్నారు.
వారంతా కలసికట్టుగా దేశ హితం కోసం మంచి మంచి ఆలోచనలు చేశారని ఆయన అన్నారు.
ఈ యావత్తు ప్రక్రియలో దాదాపు 10,000 పని గంటలు వెచ్చించిన అధికారులను ప్రదాని ప్రశంసించారు.
ఈ కార్యక్రమంలో కేంద్ర మంత్రులు శ్రీమతి సుష్మా స్వరాజ్, శ్రీ మనోహర్ పార్రీకర్, ఇంకా భారత ప్రభుత్వ కార్యదర్శులు అందరు పాల్గొన్నారు.
ప్రధానికి నివేదిక సమర్పిస్తున్నప్పుడు, ఆ తరువాత ప్రధాన మంత్రి సహా కేంద్ర మంత్రులు, సభికులలోని పలువురు ఆయా అంశాలపై ప్రశ్నలు అడగటమే కాకుండా తమ తమ సూచనలను కూడా అందించారు.
***
