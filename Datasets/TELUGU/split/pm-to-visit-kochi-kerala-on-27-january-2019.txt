ప్రధానమంత్రి నరేంద్ర మోదీ 2019 జనవరి 27న కేరళ రాష్ట్రంలోని కొచ్చి నగరంలో పర్యటిస్తారు.
ఈ సందర్భంగా అక్కడి బీపీసీఎల్ ప్రాంగణంలో సమీకృత చమురుశుద్ధి విస్తరణ సముదాయాన్ని జాతికి అంకితంచేస్తున్నందుకు గుర్తుగా శిలాఫలకాన్ని ఆయన ఆవిష్కరిస్తారు.
అదే ప్రాంగణంలో పెట్రో రసాయనాల సముదాయానికి శంకుస్థాపన చేస్తారు.
అటుపైన కొచ్చిలోని ఐవోసీఎల్ ఎల్పీజీ (వంటగ్యాస్) బాట్లింగ్ ప్లాంటు ప్రాంగణంలోభూగర్భ నిల్వ మాళిగను ప్రారంభిస్తారు.
ఈ కార్యక్రమాలతోపాటు ఎట్టుమానూర్లో నైపుణ్యాభివృద్ధి సంస్థ నిర్మాణానికి శంకుస్థాపన చేస్తారు.
సమీకృత చమురుశుద్ధి విస్తరణ సముదాయం అత్యాధునికమైనది కావడం వల్ల కొచ్చి చమురుశుద్ధి కర్మాగారాన్ని అంతర్జాతీయ ప్రమాణాలకు దీటుగా దేశంలోనే అతిపెద్ద ప్రభుత్వ రంగ చమురుశుద్ధి కర్మాగారంగా రూపుదిద్దగలదు.
భారతదేశం కోసం పరిశుభ్ర ఇంధన ఉత్పత్తిదారుగా అవతరించేలా దీనికి అన్ని హంగులూ సమకూరుస్తారు.
ఈ కర్మాగారం డీజిల్, వంటగ్యాస్ ఉత్పత్తిని రెట్టింపు చేయడంతోపాటు పెట్రో రసాయనాల ప్రాజెక్టులకు అవసరమైన ముడిపదార్థాల ఉత్పత్తిని కూడా ఈ ప్లాంటులో ప్రారంభించనుంది.
ఇక ఐవోసీఎల్ వంటగ్యాస్ బాట్లింగ్ ప్లాంట్ ప్రాంగణంలో ఏర్పాటైన భూగర్భ మాళిగ నిల్వ సామర్థ్యం 4,350 టన్నులు.
దీనివల్ల ఈ ప్లాంటు 6 రోజులపాటు నిరంతరాయంగా సిలిండర్లు నింపగల సామర్థ్యం సంతరించుకుంటుంది.
బాట్లింగ్ ప్లాంటుతోపాటు పరిసర ప్రాంతాలకు అత్యంత ఉన్నతస్థాయి భద్రతతో వంటగ్యాసును ఈ భూగర్భ మాళిగలో నిల్వచేయొచ్చు.
ఈ మాళిగలోకి పైప్ లైన్ మార్గంలో వంటగ్యాస్ నిల్వ అవుతుందిగనుక రోడ్లపై గ్యాస్ ట్యాంకర్ల రాకపోకలు దాదాపు తగ్గిపోతాయి.
మన దేశం దిగుమతులపై ఆధారపడటాన్ని తగ్గించుకునే దిశగా ‘మేక్ ఇన్ ఇండియా’ పథకం లక్ష్యాల్లో భాగంగా కొచ్చిలోని బీపీసీఎల్ చమురుశుద్ధి కర్మాగారం ప్రాంగణంలో పెట్రోరసాయనాల సముదాయం ఏర్పాటు కానుంది.
ప్రోపిలీన్ నుంచి తీసే పెట్రో రసాయనం-పోల్యోల్ ప్రాజెక్ట్ వివిధ దిగువస్థాయి పరిశ్రమలకు ఉత్ప్రేరకాలుగా నిలుస్తాయి.
ఎట్టుమానూరులో ఏర్పాటయ్యే నైపుణ్యాభివృద్ధి సంస్థ పెట్రో రసాయనాలు-సహజవాయు మంత్రిత్వ శాఖ మద్దతుతో నడుస్తుంది.
అర్హులైన యువతకు వృత్తిగత శిక్షణనివ్వడం ద్వారా చమురు-సహజవాయువు, తదితర సంబంధిత పరిశ్రమలలో ఉపాధి లభ్యత, వ్యవస్థాపన అవకాశాలను మెరుగుపరిచేందుకు ఈ సంస్థ తోడ్పడుతుంది.
కేరళ రాష్ట్ర ప్రభుత్వం కేటాయించిన ఎనిమిది ఎకరాల ప్రాంగణంలో ఈ అంతర్జాతీయ ప్రమాణాలుగల శిక్షణ సంస్థ రూపుదిద్దుకోనుంది.
ఏటా 1000 మంది యువతకు 20 రకాల నైపుణ్యశిక్షణ ఇవ్వగల సామర్థ్యం ఈ సంస్థకు ఉంది.
కాగా, ప్రధానమంత్రి ఇంతకుముందు 2019 జనవరి 15న కేరళ పర్యటనకు వచ్చిన సందర్భంగా కొళ్లం బైపాస్ రోడ్డుకు ప్రారంభోత్సవం చేయడంతోపాటు తిరువనంతపురంలోని ఆలయంలో పద్మనాభస్వామిని దర్శించుకున్నారు.
***
