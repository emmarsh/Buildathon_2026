ఎలా ఉన్నారంతా ?
బాగున్నారా ?
వేదిక‌ మీద ఉన్న ముఖ్య‌మంత్రి శ్రీ‌ విజ‌య్‌ భాయీ, ఉప ముఖ్య‌మంత్రి శ్రీ నితిన్ భాయీ, పూర్వ ముఖ్య‌మంత్రి శ్రీ‌మ‌తి ఆనందీబెన్‌, రాష్ట్ర మంత్రి వ‌ర్గ సభ్యులు, కేంద్ర మంత్రి వర్గం లోని నా స‌హ‌చ‌ర మంత్రులు, పార్ల‌మెంటు స‌భ్యులు, మేయ‌ర్‌, ఇక్క‌డ పెద్ద సంఖ్య‌లో హాజ‌రైన సోద‌రులు మరియు సోద‌రీమ‌ణులారా..
‘న్యారీ కీ బాత్ న్యారీ, ఆజీ క‌రే రాజీ’ ( న్యారీ ప్ర‌త్యేక‌మైంది, ఆజీ ఒప్పించ‌గ‌లిగేది).
2001 వ సంవ‌త్స‌రంలో గుజ‌రాత్ ముఖ్య‌మంత్రిగా నేను బాధ్య‌త‌లు చేప‌ట్టిన‌పుడు , కొద్ది రొజుల‌కే నాకు రాజ్‌కోట్‌ నుండి ఒక సందేశం- ఆజీ ఆనకట్ట అంతా నిండిపోయింది, మీరు త‌ప్పకుండా వ‌చ్చి చూడాలి- అంటూ అందించి.
నేను ముఖ్య‌మంత్రి అయిన తొలినాళ్ల‌వి. ఇప్ప‌టికీ నాకు బాగా జ్ఞాపకం..
భూకంపానికి గురైన క‌చ్ఛ్ ప్రాంతంలో ప‌రిస్థితిని అధ్య‌య‌నం చేసే ప‌నిలో ఉన్నాను.
ప‌ది, ప‌దిహేను రోజుల‌లో ఆజీ డ్యామ్ పూర్తిగా నిండిన‌ట్టు నాకు స‌మాచారం అందింది.
రాజ్‌కోట్ ప్ర‌జ‌లు ఎంతో సంతోషించారు.
ఆజీ డ్యామ్‌ను నేను త‌ప్ప‌కుండా సంద‌ర్శించాల‌ని చెప్పారు.
ఆ ప్ర‌త్యేక సంద‌ర్భంలో జ‌ల పూజ చేసే అవ‌కాశం రావ‌డం నా అదృష్టంగా భావిస్తున్నాను.
గ‌డ‌చిన 40 సంవ‌త్స‌రాల‌లో ఆజీ డ్యామ్ పూర్తిగా అంచుల‌వ‌ర‌కు నిండ‌డం ఇది 11 వ సారి అని విజ‌య్‌ భాయ్ చెప్పారు.
గుజ‌రాత్‌లోని సౌరాష్ట్ర‌ మరియు క‌చ్ఛ్ ప్రాంతాల లోని ప్ర‌జ‌లకు ఇది ఎంత ముఖ్య‌మో ప్ర‌త్యేకంగా వివ‌రించాల్సిన అవ‌స‌రం లేదు.
ఇంత‌కుముందు నేను రాజ్‌కోట్ ను సంద‌ర్శించిన‌పుడు ప్ర‌తి ఇంటి ముందు ఒక చిన్న ట్యాంక్ ఉండి, దానికి ఒక కుళాయి అమ‌ర్చి ఉండేది.
ప్ర‌జ‌లు ఆ ట్యాంక్ ల‌ నుండి నీళ్లు ప‌ట్టుకునే వారు.
ఆ రోజుల్లో రాజ్‌కోట్‌లో ఎక్క‌డ‌కు వెళ్లినా అక్క‌డ నీళ్ల‌కు సంబంధించిన విష‌యాలే మాట్లాడుకుంటూ ఉండే వారు.
ఆ రోజుల‌లో నేను సంఘ్ ప‌నుల మీద ప్ర‌యాణిస్తూ ఉండే వాణ్ణి.
ప‌ర్య‌ట‌న వివ‌రాలు ఖ‌రారు చేసుకునేట‌పుడు, ఏ రోజుల‌లో అక్క‌డ నీటి స‌ర‌ఫ‌రా ఉంటుందో ప‌రిగ‌ణ‌న‌లోకి తీసుకుని, దానిని బ‌ట్టి ప‌ర్య‌ట‌న కార్య‌క్ర‌మాన్నిరూపొందించుకోవాల్సి ఉండేది.
రైల్వే ట్యాంక‌ర్ల‌ ద్వారా రాజ్‌కోట్‌ కు నీటి స‌ర‌ఫ‌రా వార్త‌లు ప‌త్రిక‌ల‌లో ప‌తాక శీర్షిక‌ల‌లో దేశ‌వ్యాప్తంగా వ‌చ్చేవి.
మ‌నం ఆనాటి క్లిష్ట‌మైన రోజుల‌ను చూశాం.
ప్ర‌భుత్వాలు సాధార‌ణంగా మ‌రింత నీటి స‌ర‌ఫ‌రాకు మ‌రిన్ని ట్యాంక‌ర్ల ద్వారా నీరు స‌ర‌ఫ‌రా పెంచుతూ వ‌చ్చాయి.
ప్ర‌జ‌లు దానికి అలవాటు ప‌డ్డారు.
మ‌రేం పరవా లేదు.
వ‌చ్చే వారం ట్యాంక‌ర్ వ‌స్తుందంటే, స‌ర్దుకుంటూ వ‌చ్చారు.
కొన్ని ప్రాంతాలు చేతి పంపులు వేయాల్సిందిగా డిమాండ్ చేస్తూ వ‌చ్చాయి.
ఆ కోరికను నెర‌వేర్చారంటే ఏదో పెద్ద హామీ నెర‌వేరిన‌ట్టు భావించే ప‌రిస్థితి..
సోద‌రులు- సోద‌రీ మ‌ణులారా, చూడండి, అలాంటి స్థితి నుండి గుజ‌రాత్ ఇప్పుడు ఎక్క‌డికి వ‌చ్చిందో.
ఆ రోజుల‌లో మ‌నం నీటి ట్యాంక‌ర్‌ పైన , చేతి పంపుల‌ పైన ఆధార‌ప‌డ్డాం.
కానీ, ఇప్పుడు మ‌నం ఎంత పెద్ద గొట్టపు మార్గం వేసుకున్నామంటే, దాని గుండా మారుతి కారు కూడా వెళ్ల‌గ‌లిగేంత పెద్ద గొట్టపు మార్గం వేసుకున్నాం.
ఈ గొట్టపు మార్గం పుష్క‌లంగా నీటిని స‌ర‌ఫ‌రా చేయ‌గ‌ల‌దు.
డ్యామ్‌ను కూడా నింప‌గ‌ల‌దు.
సోద‌రులు- సోద‌రీమ‌ణులారా, దార్శ‌నిక‌త‌గ‌ల ప్ర‌భుత్వం ఉంటే, అది ప్ర‌జ‌ల‌కోసం అంకిత‌మైతే, సామాన్య‌ప్ర‌జ‌ల జీవితాల‌ను బాగుప‌ర‌చాల‌న్న సంక‌ల్పం దానికి ఉంటే ఎలాంటి మంచి ఫ‌లితాలు సాధించ‌వ‌చ్చో మ‌నం ఊహించ‌వ‌చ్చు.
ఇవాళ గుజ‌రాత్‌లో 15-17 ఏళ్ల మ‌ధ్య ఉన్న యువ‌త‌, అలాగే వీరి త‌రువాత వ‌చ్చే త‌రాలకు గుజ‌రాత్‌ లో ఇంత‌కు ముందు ప‌రిస్థితి ఎలా ఉండేదో తెలియ‌దు.
విద్యుత్ కోసం ప్ర‌జ‌లు ఎదురుచూడాల్సిన ప‌రిస్థితి ఉండేది.
విద్యుత్తు ఎప్పుడు ఉంటుందో, ఉండదో తెలియ‌దు.
భోజ‌నం చేసే స‌మ‌యంలో విద్యుత్ ఉంటుందో, లేదో తెలియ‌దు.
ఎవ‌రైనా రైతు పొలానికి నీళ్ళు పారించాల‌ని అనుకుంటే రాత్రి అంతా జాగ‌ర‌ణ చేయవలసి వ‌చ్చేది.
పంపులు ప‌ని చేయించ‌డానికి ఎప్పుడు క‌రెంటు ఉంటుందో, ఆ విష‌యం ఎప్పుడు చెబుతారో తెలియ‌క ఇబ్బందులు ప‌డే వారు.
ఆ రోజులను మ‌రిచిపోవ‌డంలో అర్థం లేదు.
మ‌నం ఇప్పుడు ఎంత దూరం వ‌చ్చాము.
మ‌నము ఎంత క‌ష్ట పడ్డాము.
ఎంత మంచి ఉద్దేశంతో, ఎంత‌టి త్యాగాల‌తో మ‌నం దీనిని సాధించ‌గ‌లిగామో గ‌మ‌నించండి.
మ‌న త‌ల్లితండ్రులు పూర్వం ఎన్ని క‌ష్టాలు ప‌డ్డారో అర్థం చేసుకోగ‌లిగితే మ‌నం ఇప్ప‌టి పరిస్థితిని అర్థం చేసుకోగ‌లుగుతాం.
క‌చ్ఛ్, కాఠియావాడ్‌ ల‌ నుండి ప్ర‌జ‌లు పెద్ద ఎత్తున వ‌ల‌స వెళ్లి దేశంలోని వివిధ ప్రాంతాల‌ లోని మురికివాడ‌ల‌లో స్థిర‌ప‌డవలసినంత‌టి దు:స్థితి రావ‌డానికి కార‌ణ‌ం ఏమిటి ?
ఎవ‌రికైనా 50 బీఘాల భూమి ఉండి, అత‌డు త‌న కుమార్తె వివాహం చేయాల‌నుకుని త‌న భూమిని త‌న‌ఖాగా పెట్టి రుణం తీసుకుందామంటే రుణం ఇచ్చే వారే ఉండేవారు కారు.
ఒక‌వేళ ఎవ‌రైనా ఇచ్చినా, అయిదు వేల నుండి పాతిక వేల రూపాయల మ‌ధ్య మాత్ర‌మే రుణం ఇస్తామ‌ని, ఈ భూమి వ‌ల్ల త‌మ కేమీ ఉప‌యోగం లేద‌ని చెప్పే వారు.
అందువ‌ల్ల అవ‌స‌ర‌మైతే తీసుకోండి, లేకుంటే లేద‌న్న ప‌రిస్థితి ఉండేది.
50 బీఘాల భూమి గ‌ల రైతు త‌న కుమార్తె వివాహానికి ఆ భూమిని తన‌ఖా పెట్టినా ప‌ట్టుమ‌ని 50 వేల రూపాయ‌ల రుణం కూడా పొంద‌లేని ప‌రిస్థితి.
కార‌ణం, నీళ్లు లేనందువ‌ల్ల ఈ భూమికి విలువ‌ లేకుండా పోయింది.
ఎంతో కాలం కింద‌ట కాదు, ఇర‌వై సంవత్సరాల క్రితం గుజ‌రాత్‌లో ప‌రిస్థితి ఇది.
ఇందుకు ఎవ‌రు బాధ్యులు అన్న‌ దానిని గురించి నేను ప్ర‌స్తావించ‌ద‌ల‌చుకోలేదు.
గుజ‌రాత్ ప్ర‌జ‌లు వారికి సేవ చేసే అవ‌కాశాన్ని మాకు ఇచ్చిన‌ప్ప‌టి నుండి అంటే, అది కేశూ భాయ్ ప‌టేల్ నాయ‌క‌త్వం గాని, ఆనందీబెన్ ప‌టేల్ లేదా విజ‌య్ భాయ్ రూపాని లేదా మీ సేవ‌కుడిగా నాకు ద‌క్కిన సేవాభాగ్యం స‌మ‌యంలో కానివ్వండి, ఈ మొత్తం కాలంలో మేం గుజ‌రాత్ ప్ర‌జ‌ల‌కు మంచి నీళ్లు స‌ర‌ఫ‌రా చేయ‌డానికి, వారికి విద్యుత్ స‌దుపాయం క‌ల్పించ‌డానికి, గ్రామాల‌కు రోడ్డు స‌దుపాయం క‌ల్పించ‌డానికి ఎంతో శ్ర‌మ‌ప‌డ్డాం.
అందువల్లే మేము మీ క‌ళ్ల‌లోకి సూటిగా చూసి మాట్లాడ‌గ‌లుగుతున్నాము.
ఒక‌ర‌క‌మైన సంతృప్తితో మాట్లాడ‌గ‌లుగుతున్నాము.
ఇదేదో మీకు చేసిన ఉప‌కారంగా మేము భావించ‌డం లేదు.
ఇటువంటి భావ‌న మాలో రాకూడ‌దు.
మేము మా బాధ్య‌త‌ను నెర‌వేర్చామ‌న్న భావ‌న మాలో ఉంది.
ఇది మేము మ‌రింత క‌ష్ట‌ప‌డి ప‌నిచేసేందుకు ప్రేర‌ణ‌గా నిలుస్తుంది.
మీరు నిరంత‌రం మ‌మ్మ‌ల్ని దీవిస్తూ ఉండండి.
విదేశీ ప‌ర్య‌ట‌న‌లో ఎంతో బిజీగా ఉండి కూడా నేను ఇక్క‌డికి నేరుగా వ‌చ్చిన‌ట్టు విజ‌య్‌భాయీ మీకు చెప్పారు.
ఈ దేశ ప్ర‌జ‌లు, గుజ‌రాత్ ప్ర‌జ‌లు, రాజ్‌కోట్ ప్ర‌జ‌లు ఎంతో ప్రేమాభిమానాలు నాపై చూపిస్తుండ‌గా నాకు ఎన్న‌టికీ అల‌స‌ట అనేదే ఉండదు.
నితిన్‌భాయ్ వివ‌రించిన‌ట్టు సౌనీ ప‌థ‌కాన్ని హైము, గ‌ఢ్ వీ హోల్‌, రాజ్‌కోట్‌ల‌లో ప్రారంభించిన‌ప్పుడు నేను దాని గురించి ప‌వ‌ర్‌పాయింట్ ప్రెజంటేశన్ ద్వారా ప్ర‌తి ఒక్క‌రికీ వివ‌రించి అది నా కల అని చెప్పిన విష‌యం నాకు ఇప్ప‌టికీ బాగా గుర్తు..
ఎన్నో ప్ర‌శ్న‌లు రావ‌డం నాకు బాగా గుర్తు.
ఇది సాధ్యం కాదు.
ఎన్నిక‌లు ద‌గ్గ‌ర‌ ప‌డుతుండ‌డంతో మోదీ దీని గురించి మాట్లాడుతున్నార‌ని అప్ప‌ట్లో అన్నారు.
అధికారంలో ఉన్న వారు ఎలాంటి అవ‌కాశాన్ని వ‌దులుకోరు స‌రే, ఇది సాధ్యం కాద‌ని ప‌త్రిక‌లు కూడా అన్నాయి.
అంత పెద్ద ఎత్తున నిధులు ఎలా స‌మ‌కూరుస్తారు ?
అన్ని గొట్టపు మార్గాలు ఎలా వేయ‌గ‌లుగుతారు ?
2040 వ‌రకు ఏమీ జ‌ర‌గ‌దు వంటి వ్యాఖ్య‌లు వినిపించాయి.
అప్ప‌ట్లో ఒక‌ ర‌క‌మైన అనుమాన వాతావ‌ర‌ణం ఏర్ప‌రిచారు.
అయితే అప్పుడు నేను గుజ‌రాత్ ప్ర‌జ‌ల‌కు ఈ ప్రాజెక్టు పూర్తి అవుతుంద‌ని పూర్తి నమ్మకంతో భ‌రోసా ఇచ్చాను.
నిర్ణీత గ‌డువు లోగా ప్రాజెక్టు పూర్తి అవుతుంద‌ని, నీటిని అందించేందుకు మ‌నం గ‌ట్టి కృషి చేయాల‌ని అప్ప‌ట్లో సంక‌ల్పం చెప్పుకున్నాము.
అది నెర‌వేర్చాము.
బ‌డ్జెటు నిధులు చాలా వాటికి వాడాల్సిన‌ అవ‌స‌రం ఉండింది.
అయితే, ఒక సారి మ‌నం గుజ‌రాత్‌ లోని మారుమూల ప్రాంతాల‌కు కూడా నీటిని స‌మ‌కూర్చ‌గ‌లిగితే, సౌరాష్ట్ర‌ లోని మారు మూల ప్రాంతాల‌కు కూడా నీటిని అందించ‌గ‌లిగితే, క‌చ్ఛ్ మారు మూల ప్రాంతాల‌కు కూడా నీటిని అందించ‌గ‌లిగితే, ఈ ప్రాంతం స‌స్య‌ శ్యామ‌ల‌మై ప్ర‌పంచవ్యాప్తంగా నిధులు వ‌చ్చే అవ‌కాశం ఉంది.
దీనితో గుజ‌రాత్ అభివృద్ధి నూత‌న శిఖ‌రాల‌ను చేరే అవ‌కాశం ఉంద‌ని మేం పూర్తిగా గుర్తించాము.
దాని ఫ‌లితంగా, అనుకున్న స‌మ‌యాని కన్నా ముందుగా , ఏడు నెల‌ల్లోనే సాధించాం..
లేకుంటే ఆజీ డ్యామ్‌లో అక్టోబ‌ర్, న‌వంబ‌ర్ నెలల్లోనే నీళ్లు లేకుండా పోయేవి.
ఇప్ప‌టికీ వ‌ర్షాలు గ‌ట్టిగా ప‌డ‌డం లేదు.
భూమి కేవ‌లం త‌డి బారింది.
అయినా నీళ్లు మాత్రం ఆజీ డ్యామ్‌కు పూర్తి శ‌క్తితో వ‌స్తున్నాయి.శాస్త్ర , సాంకేతిక విజ్ఞానం చూడండి, దాని సామ‌ర్ధ్యం చూడండి.
470 కిలోమీట‌ర్ల దూరం నుంచి నీటి స‌ర‌ఫ‌రా జ‌రుగుతోంది.
మ‌నం న‌ర్మ‌దా డ్యామ్‌కు నీటిని తీసుకువెళుతున్నాం.
అది కూడా 65 అంత‌స్తుల భ‌వనం అంత ఎత్తులో.
ఈ శాస్త్ర‌ విజ్ఞానం ప్ర‌త్యేక‌మైన‌ది.
65 అంత‌స్తులకు స‌మాన‌మైన ఎత్తులో నీటిని తీసుకువెళితేనే మీ ఇళ్ల‌కు నీటిని స‌ర‌ఫ‌రా చేయ‌డానికి వీలవుతుంది.
సోద‌రులు- సోద‌రీమ‌ణులారా, దీనికంత‌కూ డ‌బ్బు కావాలి.
ఇది ప్ర‌జ‌ల డ‌బ్బు, దీనిని ప్ర‌జ‌ల సంక్షేమానికి ఖ‌ర్చు చేయాలి.
అంతే కానీ వృథా చేయ‌కూడ‌దు.
దీనిని జాగ్ర‌త్త‌గా ఖ‌ర్చు చేయాలి.
డ‌బ్బు జాగ్ర‌త్త‌గా ఖ‌ర్చు చేయ‌డానికి సంబంధించి ఈ ప‌త‌కం మంచి ఉదాహ‌ర‌ణ‌గా నిలుస్తుంది.
స‌ర్దార్ స‌రోవ‌ర్ డ్యామ్ ప‌ని ప‌దిరోజుల క్రిత‌మే పూర్త‌యింది.
ముఖ్య‌మంత్రి, ఆయ‌న మంత్రివ‌ర్గ స‌హ‌చ‌రులు డ్యామ్ త‌లుపులు మూసివేశారు.
ఆనందీబెన్ ముఖ్య‌మంత్రిగా ఉన్న కాలంలో డ్యామ్ త‌లుపుల ప‌నులు పూర్త‌ి అయ్యాయి.
అయినా కొన్న అడ్డంకులు ఎదుర‌య్యాయి.
ఇలా స‌మ‌స్య‌లను సృష్టించిందెవరన్నది న‌ర్మ‌ద చ‌రిత్రను రాసినప్పుడు అంద‌రికీ త‌ప్ప‌కుండా తెలుస్తుంది.
చాలా మంది ఏమాత్రం ప‌ట్ట‌న‌ట్టు వ్య‌వ‌హ‌రించారు.
అటువంటి వారు గుజ‌రాత్ ప్ర‌జ‌ల హ‌క్కుల‌ను లాగేసుకోవ‌డానికి ప్ర‌య‌త్నించారు.
వారు అనైతిక కార్య‌క‌లాపాల‌కు పాల్ప‌డ్డారు మ‌న ప్ర‌జ‌ల‌ను దుర్భ‌ర ప‌రిస్థితిలో ఉంచారు.
సోద‌రులు- సోద‌రీమ‌ణులారా, ఇప్ప‌డు నీళ్లు అందుబాటులోకి వ‌చ్చాయి.
అయితే దానితో పాటే బాధ్య‌త‌ కూడా వ‌చ్చింది.
మ‌నం ఎలాంటి క్లిష్ట ప‌రిస్థితుల‌ నుండి వ‌చ్చామో మ‌ర‌చిపోరాద‌ని రాజ్‌కోట్‌, సౌరాష్ట్ర ల ప్ర‌జ‌ల‌ను నేను కోరుతున్నాను.
ఇప్ప‌డు ఇది కేవ‌లం నీళ్లు మాత్ర‌మే కాదు, ఆర్థిక సామ‌ర్థ్యం పెంపు.
ఇది సంప‌ద‌ను తీసుకు రానుంది.
ఇది భ‌గ‌వంతుడి బ‌హుమ‌తి.
మ‌నం నీటిని ఎన్న‌టికీ వృథా చేయ‌రాదు.
ఏదైనా కింద‌ప‌డితే భ‌గ‌వంతుడికి న‌మ‌స్క‌రించి , క్ష‌మించ‌డ‌మ‌ని వేడుకుని దానిని తీసుకుంటాము.
అలాగే నీటిని ఎన్న‌టికీ వృథా చేయ‌కూడదు.
నీటిని మనం పొదుపు చేయాలి.
నీళ్లు అందుబాటులో ఉన్నాయి క‌నుక నీటి పొదుపును గురించి మాట్లాడే అర్హ‌త నాకుంది.
క‌చ్ఛ్, సౌరాష్ట్ర‌, గుజ‌రాత్‌ లలోని ప్ర‌జ‌లు నీటిని పొదుపు చేయాల్సిందిగా నేను వారిని భిక్ష కోరుతున్నాను.
మీలో కొంత‌మంది మ‌హుడీ కి వెళ్లి వారి భ‌క్తి ప్ర‌ప‌త్తులను చాటుకొని ఉంటారు.
జైనులు ఎంతో మంది మ‌హుడీకి వెళ్తూ ఉంటారు.
మ‌హుడీ కి వెళ్లిన వారికి బుద్ధిసాగ‌ర్ జీ మ‌హారాజ్ ప్ర‌బోధాలు తెలిసే ఉంటాయి.
జైన ముని బుద్ధిసాగ‌ర్ మ‌హారాజ్ 90 సంవ‌త్స‌రాల క్రితం అక్క‌డ ఉండే వారు.
వారు 90 సంవ‌త్స‌రాల క్రితం ఒక విష‌యం రాశారు..
అది ఏమిటీ అంటే, నీళ్లను దుకాణాలలో అమ్మే ఒకానొక రోజు వ‌స్తుందేమో అని.
ఈ రోజు మ‌నం బిస్ లెరీ నీటి సీసాను దుకాణం లో కొనుక్కుంటున్నాం.
తాగ‌డానికి నీళ్లు కొంటున్నాం, పంట‌ల‌కు కూడా అదే ప‌రిస్థితి వ‌స్తే ?
ఇప్పుడు మ‌న‌కు రాజ్‌కోట్‌లో తాగ‌డానికి పుష్క‌లంగా నీళ్లు ఉన్నాయి.
వృథాగా పోయే నీటిని మ‌నం రీసైకిల్ చేసి కర్మాగారాల‌కు, తోట‌ల‌కు, నిర్మాణ‌ రంగానికి వాడుకోవ‌చ్చు.
అందువ‌ల్ల నాణ్య‌మైన నీటిని పొంద‌డం మ‌న‌కు క‌ష్ట‌మైన విష‌య‌మేమీ కాదు.
రాజ్‌కోట్ అభివృద్ధి చెందితే ఆజీ, న్యారీ మ‌న‌ల్ని నీటి కోసం అల్లాడేలా చేయ‌వు.
ఆ రకంగా మేము అభివృద్ధి చేశాము.
అందువ‌ల్ల సోద‌రులు- సోద‌రీ మ‌ణులారా, ముఖ్యంగా రైతు సోద‌రులారా, సౌరాష్ట్ర‌, క‌చ్ఛ్, గుజ‌రాత్‌ లకు చెందిన రైతులారా, మీకు నా ప్ర‌త్యేక ధ‌న్య‌వాదాలు.
నేను గుజ‌రాత్‌ ముఖ్య‌మంత్రిగా ఉన్న‌ప్పుడు బిందు సేద్యం చేయాల్సిందిగా క‌చ్ఛ్ రైతుల‌ను కోరిన‌పుడు వారు దానిని అనుస‌రించారు.
అందుకు వారికి ప్ర‌త్యేక ధ‌న్య‌వాదాలు.
బ‌నాస్ కాంఠా అంతా బిందు సేద్యాన్ని పెంపు చేశారు.
వారు మైక్రో ఇరిగేష‌న్ ప‌ద్ధ‌తులను అనుస‌రించారు.
ఆ ర‌కంగా వారు అక్క‌డి వ్య‌వ‌సాయ రంగం ముఖ చిత్రాన్నే మార్చివేశారు.
సోద‌రులు- సోద‌రీమ‌ణులారా, ప్ర‌తి పొలానికి బిందు సేద్యాన్ని అందించ‌డం, త‌క్కువ నీటిని వినియోగించుకొంటూ ఎక్కువ దిగుబ‌డిని పొందేందుకు తుంప‌ర సేద్యపు ప‌ద్ధ‌తుల‌ను అవ‌లంబించ‌డం ఇప్పుడున్న శాస్త్ర‌ విజ్ఞానం దృష్టిలో పెద్ద క‌ష్ట‌మైన విష‌య‌మేమీ కాదు.
రాజ్‌కోట్‌ కు చెందిన ఇంజ‌ినీయరింగ్ ప‌రిశ్ర‌మ ఎంతో స‌మ‌ర్థ‌మైంది.
మీరు ఒక‌రితో మ‌రొక‌రు పోటీప‌డుతూ, రైతులు ప్ర‌తి నీటి బొట్టునూ సుల‌భంగా స‌ద్వినియోగం చేసుకొనే విధంగా సాంకేతిక ప‌రిజ్ఞానాన్ని అభివృద్ధి చేయాల్సిందిగా కోరుతున్నాను.
రాజ్‌ కోట్‌ లోని ఇంజినీయరింగ్ ప‌రిశ్ర‌మ రైతులు నీటిని పొదుపుగా వాడుకొనే ఉప‌క‌ర‌ణాల‌ను త‌యారు చేయ‌గ‌ల‌ద‌న్న విశ్వాసం నాకుంది.
ఈ స‌మ‌ర్థ‌త మీకుంది.
మీరు మీ నైపుణ్యాన్ని ప్ర‌ద‌ర్శించాలి.
మీరు గుజ‌రాత్‌ కే కాదు, భార‌త‌దేశం మొత్తానికి, ప్ర‌పంచం లోని అభివృద్ధి చెందుతున్న దేశాల‌న్నింటికీ మార్గ‌ద‌ర్శ‌కులు కావాలి.
సోద‌రులు- సోద‌రీమ‌ణులారా, ఈ విద్యార్థుల‌ను క‌లుసుకొనే అవ‌కాశం క‌లిగినందుకు సంతోషంగా ఉంది.
హ్యాక‌థన్ అనే ప‌దం కొంద‌రికి కొత్త‌.
అయితే దీనిని స‌రిగా అర్థం చేసుకోవాలి.
సాధార‌ణంగా ప్ర‌భుత్వ అధికారులు, కొన్ని సంవ‌త్స‌రాలుగా ప్ర‌భుత్వంలో ప‌నిచేస్తున్న బ్యూరాక్రాట్లు
త‌మ‌కు అంతా తెలుసున‌నే భావ‌న‌లో కొంద‌రు ఉంటారు.
భ‌గ‌వంతుడు ఇచ్చినంత తెలివితేటలు మ‌న‌ దగ్గర ఉంటాయి.
ప్ర‌తి ఒక్క స‌మ‌స్య‌కు ప‌రిష్కారం త‌మ‌కు తెలుసున‌న్న‌భావ‌న కొంద‌రు అధికారుల‌లో ఉంటుంది.
గ‌తంలో ఇటువంటి అభిప్రాయం ఉండేది, అయితే
నేను ఈ ఆలోచ‌నా ధోర‌ణిని మార్చివేశాను.
దేశంలోని 1.25 బిలియ‌న్ మంది ప్ర‌జ‌లు మ‌న‌ కన్నా తెలివైన వార‌ని నేను వారికి చెప్పాను.
యువ‌త‌రం అద్భుత‌మైన ఆలోచ‌న‌లు క‌లిగివుంది.
మ‌నము వారికి స‌మ‌స్య‌ను వివ‌రిస్తే వారు ప‌రిష్కారాన్ని క‌నుగొన‌గ‌ల‌ుగుతారు.
కొంత‌కాలం క్రితం నేను భార‌త ప్ర‌భుత్వం లోని ప‌లు విభాగాల‌ను అమ‌లు చేయ‌డానికి క్లిష్టంగా ఉండే ల‌క్ష్యాలు, మ‌రింత స‌మ‌యం ప‌ట్టే అంశాలు,మ‌రింత కృషి అవ‌స‌ర‌మైన అంశాల‌ జాబితాను త‌యారు చేయ‌వలసిందని చెప్పాను.
నేను ఈ విష‌యంలో వారి వెంట‌ప‌డి స‌మాచారం తెప్పించుకోవ‌డానికి ప్ర‌య‌త్నించాను.
ముందు, కొన్ని విభాగాల వారు వారి వారి విభాగాల‌లో అంతా స‌వ్యంగానే ఉంద‌ని చెప్ప‌డం మొద‌లుపెట్టారు.
అయినా నేను, ఏవైనా కొన్ని ర‌కాల ఇబ్బందులు ఉండ‌వ‌చ్చు వాటిని గ‌మ‌నించి చెప్పండ‌ని ప‌దే ప‌దే అడ‌గ‌డం మొద‌లు పెట్టాను.
దీనితో వారు పున‌రాలోచ‌న చేయాల్సిన 500 అంశాల‌ను తేల్చారు.
నేను ఒక హ్యాక‌థన్ ను ఏర్పాటు చేశాను.
దేశంలోని ఇంజ‌ినీయరింగ్ విద్యార్థుల‌కు, ఇవిగో 500 స‌మ‌స్య‌లు, మీరు బృందంగా ఏర్ప‌డండి, మీరు మీ కంప్యూట‌ర్ల ముందు కూర్చోండి..
ప‌రిష్కారాలు క‌నుగొనండ‌ని చెప్పాను.
ఈ కార్య‌క్ర‌మంలో 42 వేల మంది విద్యార్థులు పాల్గొన్నారు.
వారు 50 గంట‌లు ప‌నిచేశారు.
రాత్రింబ‌గ‌ళ్లు మేలుకొని కంప్యూటర్ల మీద ప‌నిచేశారు.
వారు ఈ 500 స‌మ‌స్య‌ల‌కు కొత్త ప‌రిష్కారాల‌ను కనుగొన్నారు.
ఈ ర‌కంగా వివిధ విభాగాలు ఎంతో ప్ర‌తిష్ఠాత్మ‌కంగా, స్థూలంగా ఈ ప్ర‌తిపాద‌న‌ల‌ను అందుకొని అమ‌లు చేయ‌డం మొద‌లు పెట్టాయి.
రాజ్‌కోట్ సిటీని స్మార్ట్ సిటీని చేయ‌డానికి రాజ్‌కోట్ నగర పాలక సంస్థ ఏం చేస్తుంది ?
ప్రజ‌లు ప్ర‌తి కార్య‌క్ర‌మంలో పాలుపంచుకొనేలాగా వారిని ఏ ర‌కంగా ప్రోత్స‌హించ‌నుంది ?
వాహన రాకపోకల స‌మ‌స్య‌ను ప‌రిష్క‌రించేదెలా ?
ప‌న్నుల చెల్లింపున‌కు సంబంధించిన ఒక ప‌ద్ధ‌తిని రూపొందించ‌డం ఎలా ?
పేద ప్ర‌జ‌ల జీవితాల‌లో మార్పు తీసుకు వ‌చ్చేందుకు చేపట్టవ‌ల‌సిన చ‌ర్య‌లు ఏమిటి ?
ప్ర‌స్తుతం వై- ఫై యుగం న‌డుస్తోంది.
వై- ఫై ద్వారా రాజ్‌కోట్ ను డిజిట‌ల్ ఇండియా ద్వారా డిజిట‌లైజ్ చేయ‌డం ఎలా ?
వారు ఇటువంటి 100 అంశాల‌ను త‌యారు చేసి గుజ‌రాత్‌ లోని, సౌరాష్ట్ర‌లోని అన్ని క‌ళాశాల‌ల‌ను అడిగారు.
ఈ వంద అంశాల‌కు ప‌రిష్కారాన్ని క‌నుగొనేందుకు వారి పేర్ల‌ను న‌మోదు చేసుకొనేందుకు రావ‌ల‌సిందిగా వారు ఆహ్వానించారు.
వేలాది యువ‌తీయువకులు ఈ హ్యాక‌థన్ లో పాల్గొనేందుకు ఎంతో ఉత్సాహంతో ఉన్నారు.
ఇది జులై 29న ప్రారంభ‌మౌతుంది.
రాజ్‌కోట్ ముఖచిత్రాన్ని మార్చ‌డం ఎలా ?
రాజ్‌కో‌ట్‌ను ఆధునీక‌రించ‌డం ఎలా ?
ఇందుకు మ‌న యువ‌త‌, కళాశాలల‌కు వెళ్లే విద్యార్థులు ప‌రిష్కారం క‌నుగొన‌నున్నారు.
నేను వారి ఉత్సాహానికి, వారి శ‌క్తికి ప్రణామం చేస్తాను.
నేను మీకు అభినంద‌న‌లు తెలియ‌జేస్తున్నాను.
ఈ హ్యాక‌థన్ ప్ర‌జ‌ల భాగ‌స్వామ్యాన్ని పెంచ‌డానికి ఒక ముఖ్య‌మైన సాధ‌నంగా ఉప‌యోగ‌ప‌డ‌గ‌ల‌దు.
ప్ర‌తి ఒక్క‌రూ ఇందులో స‌హాయం చేస్తారు.
ప్ర‌తి ఒక్క‌రూ దీనిని ప్రోత్స‌హిస్తారు.
మ‌న కొత్త త‌రం, కళాశాలల‌కు వెళ్తున్న మ‌న కొత్త త‌రం, మొబైల్ ఫోన్ లతో ప్ర‌పంచంతో అనుసంధాన‌మైన న‌వ‌ త‌రం, అన్ని ప‌నుల‌ను కంప్యూట‌ర్‌ తో అనుసంధాన‌మై సాధించే యువ‌ త‌రం రాజ్‌కోట్ అదృష్టాన్ని మార్చేందుకు ఈ హ్యాక‌థన్‌లో పాల్గొన‌నుంది.
నాకు దీనిపై పూర్తి విశ్వాసం ఉంది.
సోద‌రులు- సోద‌రీమ‌ణులారా, ఆజీ ఆనకట్టలో నీటిని చూసి సంతోష‌ప‌డ‌ని వారు ఎవ‌రైనా ఉంటారా ?
ఆ సంతోషం తో హ‌రిత సౌరాష్ట్ర‌ను చూస్తే మ‌న‌కు ఎంత‌టి ఆనందం క‌లుగుతుందో చెప్పండి.
ఈ విష‌యాన్ని మ‌న‌స్సులో పెట్టుకొనే నేను రాష్ట్ర‌ ప్ర‌భుత్వానికి నా కృత‌జ్ఞ‌త‌లు
తెలియజేస్తున్నాను.
ఏవేవో అనుమానాల‌తో సౌనీ ప‌థ‌కం మొద‌లైంది.
కానీ ఇప్పుడు అది ఒక విజ‌య‌వంత‌మైన ప‌థ‌కంగా తేలింది.
నీటిని తీసుకు రావ‌డానికి ఖ‌ర్చును భ‌రించిన‌ వ్య‌క్తి , నీటిని పొంద‌గ‌లుగుతున్నాడు.
ఈ న‌ర్మ‌ద జలాలు, ఈ ప‌విత్రమైన నీరు, దైవ కృపగా వ‌చ్చిన‌టువంటివి.
ఈ జ‌లం మ‌న అదృష్టాన్ని మార్చుగాక‌.
ఈ శుభాకాంక్ష‌ల‌తో నేను మీ అంద‌రికీ అనేకానేక కృత‌జ్ఞ‌త‌లు తెలియజేస్తున్నాను..
ధ‌న్య‌వాదాలు.
***
