ప్రధానమంత్రి నరేంద్ర మోదీ అధ్యక్షతన జరిగిన సమావేశంలో కేంద్ర కేబినెట్ మధ్యవర్తిత్వం మరియు ఒప్పంద బిల్లు-2015 సవరణలకు ఆమోదం తెలిపింది.
లా కమిషన సిఫారసులు, వివిధ భాగస్వామ్య సంఘాల సూచనలను పరిగణనలోకి తీసుకుని ఈ నిర్ణయం తీసుకుంది.
మధ్యవర్తిత్వం మరియు ఒప్పంద చట్టం-1996కు సవరణలు చేసి మధ్యవర్తిత్వం మరియు ఒప్పంద బిల్లు – 2015ను పార్లమెంటులో ప్రవేశపెట్టాలని కేంద్ర ప్రభుత్వం నిర్ణయించింది.
ఈ బిల్లులోని ముఖ్యాంశాలు:
1. మధ్యవర్తిత్వం చేసే వ్యక్తుల నిష్పాక్షికతను ధ్రువీకరించేందుకు చట్టంలోని సెక్షన్ (12)కు మార్పులు చేశారు.
దీని ప్రకారం, మధ్యవర్తి నియామకం కోసం వచ్చే వ్యక్తి..
మధ్యవర్తిత్వం కోరుతున్న వ్యక్తితో తనకున్న సంబంధం లేదా ఆసక్తిని లిఖిత పూర్వకంగా తెలియజేయాలి.
లేని పక్షంలో ఇది న్యాయ సంబంధమైన అనుమానాలు రేకెత్తిస్తుంది.
ఒకవేళ సదరు వ్యక్తితో సంబంధం ఉన్నట్లు లేదా ఆసక్తి ఉన్నట్లు తేలితే మధ్యవర్తిగా నియమితులయ్యేందుకు ఆయన అనర్హుడవుతారు.
2. కొత్తగా ప్రవేశపెట్టబడిన మరో నిబంధన ప్రకారం, మధ్యవర్తిత్వ ట్రిబ్యునల్ 12నెలల కాలంలో తీర్పును ఇవ్వ‌వచ్చు.
విచారణకు వచ్చిన వర్గాలు దీనిని మరో ఆరు నెలలు పొడిగించుకోవచ్చు.
ఆ తర్వాత సరైన కారణం ఉందని కోర్టు భావిస్తేనే..
మరింత సమయం పొడిగించుకోవచ్చు.
ఇలా పొడిగించే సమయంలో..
మధ్యవర్తిత్వ ట్రిబ్యునల్ ఆపాదించే కారణాల వల్ల ఆలస్యం జరుగుతుందని కోర్టు భావిస్తే..
మధ్యవర్తులకు చెల్లించే ఫీజులో ఐదు శాతం (ఒక్కో నెల ఆలస్యానికి) తగ్గించుకోమని ఆదేశించవచ్చు.
ఒకవేళ ఆరు నెలల్లోపే తీర్పు వచ్చేస్తే..
ఇరు పక్షాల అంగీకారం మేరకు మధ్యవర్తికి అదనపు ఫీజు ఇవ్వవచ్చు.
3. ఈ కేసుల పరిష్కారం వేగవంతం చేసేందుకు మరో నిబంధనను బిల్లుకు చేర్చాలని నిర్ణయించారు.
వివాదంలో ఉన్న వర్గాలు విచారణ త్వరగా పూర్తయ్యేందుకు అంగీకరిస్తే..
ఫాస్ట్ ట్రాక్ పద్ధతిలో ఆరు నెలల్లో తీర్పు వచ్చేస్తుంది.
4. సెక్షన్ (34)కు చేసిన సవరణ ప్రకారం, మోసం లేదా అవినీతి వల్ల తీర్పు ప్రభావితమైందని భావిస్తే (లేదా) భారత చట్టాల ప్రాథమిక పాలసీకి ప్రతికూలంగా ఉందని అనుకుంటే (లేదా) ధర్మం, న్యాయానికి విరుద్ధంగా ఉందనుకుంటే..
ఆ తీర్పును పబ్లిక్ పాలసీ ఆఫ్ ఇండియాకు వ్యతిరేకంగా గుర్తించబడుతుంది.
5. కొత్త నిబంధన ప్రకారం, తీర్పును వ్యతిరేకిస్తూ దాఖలైన దరఖాస్తును కోర్టు ఏడాదిలోపు ఎప్పుడైనా తిరస్కరించవచ్చు.
6. సెక్షన్ (36)కు చేసిన సవరణల ప్రకారం, తీర్పును వ్యతిరేకిస్తూ దాఖలయ్యే కేసు ప్రకారం..
తీర్పు అమలు నిలుపుదల దానికదే జరగదు.
కక్షిదారు దరఖాస్తు చేసుకున్న త‌రువాత‌ కోర్టు ప్రత్యేక ఆదేశాలతో మాత్రమే అంతకుముందు ఇచ్చిన తీర్పు అమలును ఆపే అవకాశం ఉంటుంది.
7. సెక్షన్ (11)లో చేర్చిన సబ్ సెక్షన్ ప్రకారం, మధ్యవర్తి నియామకం కోసం పెట్టుకున్న దరఖాస్తును హైకోర్టు లేదా సుప్రీం కోర్టు అంగీకరించకపోవచ్చు.
అయితే, ఇందుకోసం వీలైనంత త్వరగా (60 రోజుల్లోపు) తిరస్కరణ విషయాన్ని స్పష్టం చేయవచ్చు.
8. కొత్తగా చేర్చిన సబ్ సెక్షన్ 31(ఏ)లో ఆర్థిక పరమైన విషయాల గురించి సమగ్రమైన నియమాలను పొందుపరిచారు.
ఇది దావా వేసిన వారితోపాటు మధ్యవర్తులకు కూడా వర్తిస్తుంది.
దీని వల్ల అర్థరహితమైన, అనవసరమైన వ్యాజ్యాలను విస్మరించవచ్చు.
9. సెక్షన్ (17) కు చేసిన సవరణల ప్రకారం, కోర్టుకు ఉండే అన్ని రకాల అధికారాలను మధ్యవర్తిత్వ ట్రిబ్యునల్ కు ఆపాదించనున్నారు.
సెక్షన్ 9 ప్రకారం కోర్టు ఆదేశాలు అమలైనట్లుగానే ఈ ట్రిబ్యునల్ ఆదేశాలు అమ లు కావాలి..
పైన పేర్కొన్న సవరణలతో పాటు సెక్షన్లు 2(1)(e) , 2(1)(f)(iii), 7(4)(b), 8(1) మరియు (2), 9, 11, 14(1), 23, 24, 25, 28(3), 31(7)(b), 34 (2A) 37, 48, 56 మరియు సెక్షన్ (57) లను మధ్యవర్తిత్వ వ్యవస్థను మరింత ప్రభావవంతం చేసేందుకు ప్రతిపాదించారు.
పూర్వ రంగం:
వాణిజ్య వివాదాలను అంగీకార పద్ధతిలో..
తక్కువ ఖర్చుతో, సులభమైన పద్ధతిలో తీర్చేందుకే భారత ప్రభుత్వం మధ్యవర్తిత్వ వ్యవస్థకు పలు మార్పులు సూచించింది.
కేసులను వీలైనంత త్వరగా పరిష్కరించేందుకు ఈ వ్యవస్థ చాలా ఉపయోగకరంగా ఉంటుంది.
మధ్యవర్తిత్వం ద్వారా కేసుల పరిష్కారానికి చట్టబద్ధత కలిపించేందుకు భారత ప్రభుత్వం సంసిద్ధత వ్యక్తం చేసింది.
మధ్యవర్తిత్వం మరియు ఒప్పంద చట్టం -1996కు పలు సవరణలు చేయాలని లా కమిషన్ ఆఫ్ ఇండియా తన 246వ సిఫారసులో పేర్కొంది.
దీని వల్ల ప్రపంచ వాణిజ్య కేసుల మధ్యవర్తిత్వ కేంద్రంగా భారతదేశం మారుతుందని కేంద్ర ప్రభుత్వానికి సూచించింది.
సెక్షన్ 34 (2) (బీ) కి చేసిన సవరణల ప్రకారం, సుప్రీం కోర్టు సిఫారసులను దృష్టిలో పెట్టుకుని లా కమిషన్ ‘పబ్లిక్ పాలసీ’ – ‘డెవలప్ మెంట్ పోస్ట్ రిపోర్ట్ 246’ ఆధారంగా“మధ్యవర్తిత్వ చట్టం-1996’’కు సవరణలు ప్రతిపాదించింది.
