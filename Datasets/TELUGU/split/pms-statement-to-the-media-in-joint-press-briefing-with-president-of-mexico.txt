యువర్ ఎక్స్ లెన్సీ ప్రెసిడెంట్ శ్రీ ఎన్ రిక్ పెనా నీతో..
ప్రియమైన మిత్రులారా..
Muchas gracias, Señor Presidente!
ప్రెసిడెంట్ మీరు చూపిన ఉదార స్వాగతానికి ధన్యవాదాలు.
మరీ ముఖ్యంగా మీరు చూపిన ఆప్యాయత, ఆతిథ్యం నన్ను ఎంతో ఆకట్టుకొన్నాయి.
ఘనమైన మీ దేశంలో ఇది నా మొట్టమొదటి పర్యటనే అయినప్పటికీ తొంభయ్యో దశకం ఆరంభంలో ఒక సామాన్య భారతీయుడిగా నేను ప్రయాణించిన సందర్భంలో మీ సంస్కృతి విశిష్టతను నేను అర్థం చేసుకొన్నాను.
గడచిన రెండు సంవత్సరాలలో మనం కలుసుకోవడం ఇది మూడో సారి.
మీతో జరిపిన సంభాషణలు నాలో బోలెడంత ప్రేరణను కలిగించాయి.
మిస్టర్ ప్రెసిడెంట్, మీ స్నేహాన్ని నేను విలువైందిగా భావిస్తున్నాను.
ఇది నిజం.
స్నేహితులారా, భారతదేశాన్ని గుర్తించిన తొలి ల్యాటిన్ అమెరికా దేశం మెక్సికో యే.
అప్పటి నుండి, మన సర్వతోముఖ ద్వైపాక్షిక సంబంధాలు అంతకంతకు విస్తరిస్తూ వస్తున్నాయి.
2007 లో మనం విశేషాధికారాలతో కూడిన భాగస్వామ్యాన్ని నెలకొల్పుకొన్నాం.
ఇవాళ, మా మధ్య జరిగిన సంభాషణలలో ప్రెసిడెంట్ , నేను యావత్తు ద్వైపాక్షిక సంబంధాల పరిధిని గురించి, ఇంకా పరస్పర ప్రయోజనాలు ముడిపడిన ప్రపంచ అంశాలను గురించి నిర్మాణాత్మకమైన చర్చలను జరిపాము.
మన ఇరు దేశాల అనుబంధాన్ని వ్యూహాత్మకమైన భాగస్వామ్యంగా మలచుకోవడానికి తగిన నిర్దిష్ట ఫలితాలు ఒనగూరేలా ఒక మార్గ సూచీని రూపొందించుకొనేందుకు కలసి పనిచేయాలని మేము ఒక అంగీకారానికి వచ్చాము.
స్నేహితులారా,
వ్యాపార బంధాలు, పెట్టుబడి బంధాలనేవి మన మధ్య ఏర్పడ్డ సంబంధాలను ముందుకు నడిపే ముఖ్యమైన చోదక శక్తులు.
భారతదేశ శక్తి భద్రత లో మెక్సికో ఒక ముఖ్య భాగస్వామిగా ఉంది.
ఇప్పుడు మనం కొనుగోలుదారు-అమ్మకందారు మధ్య ఉండే సంబంధాలకు మించి ఎదగాలని, దీర్ఘ కాల భాగస్వామ్యం దిశగా పయనించాలనుకుంటున్నాం.
సమాచార సాంకేతిక విజ్ఞానం, శక్తి, ఫార్మస్యూటికల్స్, ఆటోమోటివ్ ఇండస్ట్రీ లు మన వాణిజ్యాత్మక బంధాలలో వృద్ధికి అవకాశాలు ఉన్న రంగాలు.
అయితే, వాణిజ్యం, పెట్టుబడులు, శాస్త్ర-సాంకేతిక విజ్ఞాన రంగాలలోని మన భాగస్వామ్యాలను నూతన రంగాలలోకి విస్తరించుకొనేందుకు వీలు ఉంది.
ఈ విషయంలో ఇరు పక్షాల సహకారాన్ని అంతరిక్షం, శాస్త్ర-సాంకేతిక విజ్ఞాన రంగాలలో ఇప్పటి కన్నా బాగా ఉన్నతమైన స్థాయికి చేర్చేందుకు మార్గాలను అన్వేషించాలని ప్రెసిడెంట్, నేను సమ్మతించాం.
వ్యవసాయ పరిశోధన, బయో- టెక్నాలజీ, వ్యర్థాల నిర్వహణ, విపత్తులపై హెచ్చరికల వ్యవస్థ మరియు ఆ సమయాలలో చేపట్టవలసిన సహాయక కార్యక్రమాలు, సౌర శక్తి..
ఈ రంగాలలో కచ్చితమైన ప్రాజెక్టులను మనం ప్రాథమ్య ప్రాతిపదికన ఖరారు చేసుకోవలసివుంది.
అంతర్జాతీయ సౌర కూటమి కి ప్రెసిడెంట్ శ్రీ పెనా నీతో మద్దతును తెలిపినందుకు ఆయనకు ప్రత్యేకంగా నేను ధన్యవాదాలు తెలియజేసుకొంటున్నాను.
సౌర సాంకేతిక విజ్ఞానానికి సంబంధించినంతవరకు ప్రపంచ చిత్రపటాన్ని ఇది మార్చివేయగలదు; ప్రత్యేకించి చిన్న దీవులు క్రమేపీ దేశాల స్థాయికి అభివృద్ధి చెందేటట్లు ఇది దోహదపడగలుగుతుంది.
స్నేహితులారా,
ఈ శతాబ్దం అందిస్తున్న అవకాశాలను, విసరుతున్న సవాళ్లను ప్రెసిడెంట్, నేను గమనించాము.
అంతర్జాతీయ అంశాలపై రెండు దేశాలకు మధ్య పెరుగుతున్న అవగాహన వ్యూహపరంగా ప్రాముఖ్యం కలిగిన అంతర్జాతీయ వ్యవస్థలను పటిష్టపరచడానికి మన శక్తులను కలగలిపేటందుకు ఆస్కారం కల్పించగలిగేదే అని మేము ఇరువురమూ అభిప్రాయపడుతున్నాము.
ఎన్ ఎస్ జి లో భారతదేశ సభ్యత్వానికి మెక్సికో సకారాత్మక మద్దతును, నిర్మాణాత్మక మద్దతును అందిస్తున్నందుకు ప్రెసిడెంట్ శ్రీ పెనా నీతో కు ఇవే నా ధన్యవాదాలు.
ఎక్స్ లెన్సీ,
మీరు ఒక సంస్కర్త అని, ఈ దేశ భవితవ్యం పట్ల నమ్మకం ఉన్న వ్యక్తి అని నేననుకుంటున్నాను.
నేను కూడా భారతదేశ ఆర్థిక, పరిపాలనా స్వరూపాలను సంస్కరించడంపైన దృష్టిని కేంద్రీకరించాను.
ఈ రంగంలో మనం అనుసరిస్తున్న అత్యుత్తమ పద్ధతులను ఒకరితో మరొకరం పంచుకొన్నట్లయితే దాని వల్ల మన ఇరు సమాజాలకు మేలే జరుగుతుంది.
స్నేహితులారా, ప్రసిద్ధ రచయిత ఆక్టేవియో పాజ్ తాను రాసిన “ఇన్ లైట్ ఆఫ్ ఇండియా” పుస్తకంలో “భారతీయుడిగా ఉండడమంటే ఏమిటో నేను అర్థం చేసుకోగలను, ఇందుకు కారణం నేను మెక్సికన్ ను కావడమే” అని రాశారు.
మరొక రకంగా చూసినప్పటికీ, ఇది నిజమేననుకోండి!
ఈ పరస్పర అవగాహనను మరింతగా బలపరచుకోవడంలో మనం ఈ రోజు విజయం సాధించామని నేను విశ్వసిస్తున్నాను.
ఇది ఒక అద్భుతమైన పర్యటనగా రూపుదాల్చింది.
మీరందించిన స్వాగతానికి, మీ స్నేహానికి..
ఇంకా భారతదేశం- మెక్సికో మైత్రికి నేను మరొక్క సారి నా ధన్యవాదాలను తెలియజేసుకొంటున్నాను.
Señor Presidente..
మీరు వీలయినంత త్వరగా అవకాశాన్ని కలగజేసుకొని భారతదేశ పర్యటనకు తరలిరావాలని, మీకు మా దేశంలో ఎప్పుడెప్పుడు స్వాగతం పలుకుతానా అని నేను ఎంతగానో ఎదురుచూస్తుంటాను.
ధన్యవాదములు, మీకు ఇవే మళ్లీ మళ్లీ నా ధన్యవాదములు.
***
