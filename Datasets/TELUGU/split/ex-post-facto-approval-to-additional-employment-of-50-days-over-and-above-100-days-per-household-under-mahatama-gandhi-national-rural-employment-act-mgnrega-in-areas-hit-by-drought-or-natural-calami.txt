ప్ర‌ధాని న‌రేంద్ర‌మోదీ సార‌థ్యంలో స‌మావేశ‌మైన కేంద్ర కేబినెట్ ప్ర‌కృతి వైప‌రీత్యాలు, దుర్భిక్షం బారిన ప‌డిన ప్రాంతాలుగా నోటిఫై చేసిన‌ గ్రామీణ‌ ప్రాంతాల్లోని జాబ్ కార్డులున్న నైపుణ్యాలు లేని ప‌నివారికి వ‌ర్త‌మాన ఆర్థిక సంవ‌త్స‌రంలో ప్ర‌స్తుతం అందిస్తున్న 100 రోజుల ప‌ని కాకుండా అద‌నంగా మ‌రో 50 రోజుల ప‌ని క‌ల్పించేందుకు ఆమోద‌ముద్ర వేసింది.
దీని వ‌ల్ల రాష్ర్టాలు దుర్భిక్షం కోర‌ల్లో అల్లాడుతున్న గ్రామీణ పేద‌ల‌కు అద‌నంగా వేత‌నంతో కూడిన ప‌ని క‌ల్పించే వీలు క‌లుగుతుంది.
గ్రామీణ ప్రాంతాల్లో సీజ‌న్ల వారీగా ఏర్ప‌డే నిరుద్యోగిత‌ను నివారించి గ్రామీణ ప్ర‌జ‌ల్లో గూడు క‌ట్టుకున్న నిరాశ‌ను దూరం చేసే వీలు క‌లుగుతుంది.
రుతుప‌వ‌నాల కొర‌త కార‌ణంగా 2015 ఖ‌రీఫ్ సీజ‌న్‌లో ఇక్క‌ట్లు ప‌డుతున్న రైతుల‌ను త‌క్ష‌ణం ఆదుకునేందుకు కేంద్ర ప్ర‌భుత్వం ఇప్ప‌టికే ప‌లు నిర్ణ‌యాలు తీసుకుంది.
ఈ కార్య‌క్ర‌మాల అమ‌లు కోసం రాష్ర్ట‌ప్ర‌భుత్వాల‌కు ఇప్ప‌టికే కేంద్ర‌ప్ర‌భుత్వం ఆదేశాలు జారీ చేసింది.
వాటికి అనుగుణంగా రాష్ర్ట‌ప్ర‌భుత్వాలు అవ‌స‌రాన్ని బ‌ట్టి చ‌ర్య‌లు తీసుకుంటాయి.
ఆ నిర్ణ‌యాలు ఇలా ఉన్నాయి…
1. బాధిత ప్రాంతాల రైతుల‌కు డీజిల్ స‌బ్సిడీ : దుర్భిక్షం బారిన ప‌డి వాన‌లు లేక అల్లాడుతున్న ప్ర‌దేశాల్లో రైతులు డీజిల్ పంప్‌సెట్ల ద్వారా భూముల‌కు నీరు పెట్టుకునేందుకు స‌హాయప‌డే ల‌క్ష్యంతో డీజిల్ స‌బ్సిడీ ఇవ్వాల‌ని ప్ర‌భుత్వం నిర్ణ‌యించింది.
ఇందుకు వంద కోట్ల రూపాయ‌లు కేటాయించారు.
ఈ ఏడాది సెప్టెంబ‌ర్ 30 వ‌ర‌కు నైరుతి రుతుప‌వ‌నాల కాలంలో బాధిత ప్రాంతాల రైతాంగానికి దీని ద్వారా ఊర‌ట ల‌భిస్తుంది.
పంట భూముల‌కు అనుబంధ నీటిపారుద‌ల‌/ర‌క్షిత నీటిపారుద‌ల అందించేందుకు ఉప‌యోగించే డీజిల్‌కు అయ్యే వ్య‌యాల‌ను భ‌రించేందుకు ఈ డీజిల్ సబ్సిడీ ప‌థ‌కాన్ని రాష్ర్ట‌ప్ర‌భుత్వాలు, కేంద్ర‌పాలిత ప్రాంతాల స‌హ‌కారంతో కేంద్ర ప్ర‌భుత్వం అమ‌లుప‌రుస్తుంది.ఈ ఏడాది జూలై 15 నాటికి 50 శాతం క‌న్నా త‌క్కువ వ‌ర్ష‌పాతం ఉన్న జిల్లాలు/తాలూకాలు/ప‌్రాంతాలు (భార‌త వాతావ‌ర‌ణ శాఖ ధ్రువీక‌రించిన విధంగా), రాష్ర్ట‌ప్ర‌భుత్వాలు/కేంద్ర‌పాలిత ప్రాంతాలు దుర్భిక్ష ప్రాంతాలుగా ప్ర‌క‌టించిన ప్ర‌దేశాలు, అతి త‌క్కువ వ‌ర్ష‌పాతం (60 శాతం అంత‌క‌న్ని పై బ‌డిన కొర‌త‌) అంటే వ‌రుస‌గా 15 రోజుల పైబ‌డి పొడి వాతావ‌ర‌ణం ఉన్న ప్ర‌దేశాల‌కు (భార‌త వాతావ‌ర‌ణ శాఖ రుతుప‌వ‌నాలు ప్ర‌వేశించిన‌ట్టుగా ప్ర‌క‌ట‌న వెలువ‌రించిన తేదీ నుంచి) ఈ ప‌థ‌కం వ‌ర్తిస్తుంది.
ఒక్కో రైతుకి రెండు హెక్టార్ల గ‌రిష్ఠ భూమి ప‌రిమితికి లోబ‌డి వారి డీజిల్ వ్య‌యంపై 50 శాతం స‌బ్సిడీ (హెక్టారుకి రూ.2000) ఇవ్వాల‌ని ప్ర‌భుత్వం ప్ర‌తిపాదించింది.
ఈ స‌హాయానికి అయిన వ్య‌యాన్ని కేంద్ర ప్ర‌భుత్వం, రాష్ర్ట‌ప్ర‌భుత్వాలు/కేంద్ర‌పాలిత ప్రాంతాలు 50:50 నిష్ప‌త్తిలో భ‌రిస్తాయి.
2. సీడ్ స‌బ్సిడీ ప‌రిమితి పెంపు : దుర్భిక్ష పీడిత ప్రాంతాల్లోని రైతులు దుర్భిక్ష ప‌రిస్థితుల‌ను త‌ట్టుకోగ‌ల విత్త‌నాలు కొనుగోలు చేసేందుకు భరించే అద‌న‌పు వ్య‌యాల‌కు ప‌రిహారం అందించేందుకు ఈ స్కీమ్‌ను ప్ర‌క‌టించారు.
ప్ర‌స్తుతం దుర్భిక్ష పీడిత ప్రాంతాల‌కు అందిస్తున్న విత్త‌నాల స‌బ్సిడీపై అద‌నంగా మ‌రో 50 శాతం స‌బ్సిడీని ఈ ప‌థ‌కం కింద అందిస్తారు.
ఈ ఏడాది డిసెంబ‌ర్ 31 వ‌ర‌కు ఈ స‌బ్సిడీ ప‌రిమితి పెంపు వ‌ర్తిస్తుంది.
3. ఉద్యాన‌వ‌న పంట‌ల ర‌క్ష‌ణ‌లో జోక్యం : నీటి వ‌స‌తి లేక ఎండిపోతున్న ఉద్యాన‌వ‌న పంట‌ల‌ను ఉత్తేజితం చేయ‌డం ఈ ప‌థ‌కం ల‌క్ష్యం.
దీనికి అద‌నంగా 150 కోట్ల రూపాయ‌లు కేటాయించారు.
వ్య‌వ‌సాయ శాఖ‌, రైతుల సంక్షేమ‌, స‌హ‌కార సంస్థ అమ‌లులోని స‌మ‌గ్ర ఉద్యాన‌వ‌న అభివృద్ధి కార్య‌క్ర‌మం అమ‌లు జ‌రుగుతున్న జిల్లాలు/బ‌్లాక్‌ల్లో ఈ స్కీమ్ అమ‌లుప‌రుస్తారు.
పంట‌ల‌ను ర‌క్షించుకునేందుకు ప‌లు ర‌కాల విధానాలు అనుస‌రించేందుకు రైతుల‌కు హెక్టారుకి ఆరు వేల రూపాయ‌ల వంతున గ‌రిష్ఠంగా రెండు హెక్టార్ల‌కు ఆర్థిక స‌హాయం అంద‌చేస్తారు.
ఈ స్కీమ్ వ్య‌యాల‌ను కేంద్ర‌ప్ర‌భుత్వం, రాష్ర్ట‌ప్ర‌భుత్వాలు/కేంద్ర‌పాలిత ప్రాంతాలు 50:50 నిష్ప‌త్తిలో భ‌రిస్తాయి
4. అద‌న‌పు ప‌శుగ్రాసం అభివృద్ధి కార్య‌క్ర‌మం : దుర్భిక్షం కార‌ణంగా ప‌శుగ్రాసం కొర‌త‌తో అల్లాడుతున్న ప్రాంతాల్లో ప‌శుగ్రాసం పెంచేందుకు ఈ స్కీమ్‌ను (50 కోట్ల రూపాయ‌ల కేటాయింపు) చేప‌ట్టారు.
దుర్భిక్షంతో అల్లాడుతున్న జిల్లాలు/బ‌్లాక్‌ల‌లో అద‌న‌పు ప‌శుగ్రాసం పెంచేందుకు హెక్టారుకి 3200 రూపాయ‌ల వంతున గ‌రిష్ఠంగా రెండు హెక్టార్ల‌కు స‌హాయం అందిస్తారు.
ఈ స్కీమ్ వ్య‌యాల‌కు కేంద్ర‌ప్రభుత్వం, రాష్ర్ట‌ప్ర‌భుత్వాలు/ కేంద్ర‌పాలిత ప్రాంతాలు స‌మానంగా భ‌రిస్తాయి.
5. ఆర్‌కెవివై, ఇత‌ర కేంద్ర ప‌థ‌కాల‌కు ఉదారంగా కేటాయింపులు : వ‌్య‌వ‌సాయ రంగంపై రుతుప‌వ‌నాల కొర‌త ప్ర‌తికూల ప్ర‌భావాన్ని త‌గ్గించుకునేందుకు అవ‌స‌ర‌మైతే ప్ర‌త్యేక కార్య‌క్ర‌మాలు చేప‌ట్ట‌డానికి రాష్ర్టీయ కృషి వికాస్ యోజ‌న (ఆర్‌కెవివై) కోసం కేటాయించిన నిధుల్లో 5 నుంచి 10 శాతం నిధుల‌ను ప్ర‌త్యేకంగా ప‌క్క‌న పెట్టుకోవాల‌ని రాష్ర్టాల‌ను కేంద్రం ఆదేశించింది.
త‌క్కువ వ‌ర్ష‌పాతం వ‌ల్ల ఏర్ప‌డే ఎలాంటి విప‌త్క‌ర ప‌రిస్థితి అయినా ఎదుర్కొనేందుకు కావల‌సిన కార్య‌క్ర‌మాల నిర్వ‌హ‌ణ కోసం కేంద్ర‌ప్ర‌భుత్వ నిర్వ‌హ‌ణ‌లోని ప‌థ‌కాల కోసం కేటాయించిన నిధుల్లో 10 శాతం నిధుల‌ను వినియోగించుకునే స్వేచ్ఛ రాష్టాల‌కు ఇచ్చింది.
6. అనుబంధ పంట‌ల ప‌థ‌కం : దేశంలోని 600 జిల్లాల్లో అమ‌లుప‌ర‌చేందుకు హైద‌రాబాద్‌కు చెందిన కేంద్ర మెట్ట వ్య‌వ‌సాయ ప‌రిశోధ‌న సంస్థ (క్రిడా) స‌హ‌కారంతో వ్య‌వ‌సాయ మంత్రిత్వ శాఖ అనుబంధ పంటల ప‌థ‌కాన్ని రూపొందించింది.
ఐసిఏఆర్ నిర్వ‌హ‌ణ‌లోని క్రిడా, రాష్ర్ట వ్య‌వ‌సాయ విశ్వ‌విద్యాల‌యాల స‌హ‌కారంతో వివిధ జిల్లాల కోసం అనుబంధ ప్ర‌ణాళిక‌లు రూపొందించాల‌ని కేంద్రం రాష్ర్ట‌ప్ర‌భుత్వాల‌ను ఆదేశించింది.
ఈ అనుబంధ ప్ర‌ణాళిక‌ల అమ‌లుకు అవ‌స‌రం అయిన విత్త‌నాలు, ఇత‌ర వ్య‌వ‌సాయ ఉప‌క‌ర‌ణాలు కూడా త‌గినంత‌గా అందుబాటులో ఉంచేందుకు అవ‌స‌ర‌మైన ఏర్పాట్లు చేయాల‌ని కోరింది.
రుతుప‌వ‌నాల అస్త‌వ్య‌స్త ధోర‌ణి కార‌ణంగా ఏర్ప‌డే ప‌రిస్థితిని స‌మ‌ర్థ‌వంతంగా ఎదుర్కొన‌డంలో ఈ ప‌థ‌కాలు కీల‌కంగా నిలుస్తాయ‌ని గ‌త ఏడాది అనుభ‌వాలు నిరూపించిన‌ట్టు కేంద్రం అభిప్రాయ‌ప‌డింది.
ఈ ప‌థ‌కాల‌కు సంబంధించిన వివ‌రాలు వ్య‌వ‌సాయం మ‌రియు స‌హ‌కార శాఖ‌, కేంద్ర వ్య‌వ‌సాయ శాఖ‌, క్రిడా వెబ్‌సైట్ల‌లో అందుబాటులో ఉన్నాయి.
7. రాష్ర్టాల‌కు స‌ల‌హాలు : భూమిలో తేమ స్థిరంగా నిలిచేలా చూసేందుకు, త‌క్కువ నీటితో పండే పంటల ప్రోత్సాహానికి, కాల్వ‌ల్లో పూడిక తీత‌, గొట్ట‌పు బావుల పున‌రుద్ధ‌ర‌ణ కార్య‌క్ర‌మాలు చేప‌ట్ట‌డానికి వీలుగా మ‌హాత్మా గాంధీ జాతీయ గ్రామీణ ఉపాధి హామీ ప‌థ‌కం కింద వాట‌ర్ హార్వెస్టింగ్ స్ర్ట‌క్చ‌ర్ల నిర్మాణం, ఇత‌ర ప‌థ‌కాల అమ‌లు వంటి చ‌ర్య‌లు చేప‌ట్టాల‌ని కేంద్ర‌ప్ర‌భుత్వం ఇప్ప‌టికే రాష్ర్టాల‌కు స‌ల‌హాలు ఇచ్చింది.
ఖ‌రీఫ్ పంట‌లు, ప్ర‌త్యేకించి అనుబంధ పంట‌లు పండించేందుకు, నీటి సంర‌క్ష‌ణ వ‌స‌తుల నిర్మాణానికి చేప‌ట్టిన‌ వివిధ ప‌థ‌కాల అమ‌లుతీరుపై నిర్దిష్ట కాల‌ప‌రిమితిలో స‌మీక్ష నిర్వ‌హించాల‌ని కూడా రాష్ర్టాల‌ను కేంద్రం ఆదేశించింది.
8. ఖ‌రీఫ్ పంట కాలం 2015కు విత్త‌నాలు, ఇత‌ర వ్య‌వ‌సాయ ఉప‌క‌ర‌ణాల ల‌భ్య‌త : వ‌్య‌వ‌సాయ శాఖ‌కు అనుబంధంగా ప‌ని చేస్తున్న వీక్లీ క్రాప్ వెద‌ర్ వాచ్ గ్రూప్ (సిడ‌బ్ల్యుడ‌బ్ల్యుజి) దేశంలోని భిన్న ప్రాంతాల్లో విత్త‌నాలు, ఇత‌ర వ్య‌వ‌సాయ ఉప‌కర‌ణాల ల‌భ్య‌త‌ను త‌ర‌చుగా స‌మీక్షించి, ప‌ర్య‌వేక్షించాల‌ని కూడా కేంద్రం ఆదేశించింది.
దుర్భిక్ష ప‌రిస్థితుల‌ను ఎదుర్కొనేందుకు రాష్ర్టాలు ఏ విధంగా స‌మాయ‌త్తంగా ఉన్నాయ‌న్నది నేరుగా తెలుసుకునేందుకు, వారికి అవ‌స‌ర‌మైన స‌ల‌హాలు, సూచ‌న‌లు అందించేందుకు ప్ర‌తి వారం వీడియో కాన్ఫ‌రెన్సింగ్ కూడా నిర్వ‌హిస్తున్నారు.
9. ఎస్ఎంఎస్ స‌ల‌హాలు : వ‌్య‌వ‌సాయ శాఖ త‌న వ‌ద్ద రిజిస్ట‌ర్ చేసుకున్న వ్య‌వ‌సాయ‌దారులంద‌రికీ ఎం కిసాన్ పోర్ట‌ల్ ద్వారా ఎస్ఎంఎస్‌ల రూపంలో స‌ల‌హాలు అందిస్తోంది.
వాతావ‌ర‌ణ స‌మాచారం, అన‌నుకూల వాతావ‌ర‌ణ ప‌రిస్థితుల‌ను త‌ట్టుకునేందుకు చేయాల్సిన ప‌నుల‌పై ఎస్ఎంఎస్‌లతో స‌ల‌హాలు అంద‌చేస్తున్నారు.
గ‌త ఏడాది కాలంలో ప‌లువురు ఆప‌రేట‌ర్ల స‌హ‌కారంతో ఇలాంటివి 700 కోట్ల ఎస్ఎంఎస్‌లు పంపింది.
ఐసిఎఆర్‌/ఎస్ ఏయు, కెవికె, ఎఎంఎఫ్‌యు, జిల్లా స్థాయి అధికారులు ఈ ఎస్ఎంఎస్‌లు పంపారు.
10. దుర్భిక్ష సంవ‌త్స‌రం 2015కి విప‌త్తుల నిర్వ‌హ‌ణ ప్ర‌ణాళిక : వ‌్య‌వ‌సాయ శాఖ నిర్వ‌హ‌ణ‌లోని వెబ్‌సైట్‌లో దుర్భిక్ష ప‌రిస్థితులు ఎదుర్కొనేందుకు విప‌త్తుల నిర్వ‌హ‌ణ ప్ర‌ణాళిక సిద్ధంగా ఉంచారు.
ఆయా మంత్రిత్వ శాఖ‌లు/డిపార్ట్ మెంట్లను సంప్ర‌దించి ఈ మ‌ధ్య‌నే ఆ ప్ర‌ణాళిక‌ను అప్‌డేట్ చేశారు.
రాష్ర్టాల స్థాయిలో కూడా దుర్భిక్ష‌, విప‌త్తుల నిర్వ‌హ‌ణ ప్ర‌ణాళిక‌లు స‌త్వరం రూపొందించాల‌ని అధికారుల‌కు త‌గు ఆదేశాలు జారీ చేయాలంటూ వ్య‌వ‌సాయ మంత్రి 2015 మే 12వ తేదీన ముఖ్య‌మంత్రులంద‌రికీ లేఖ‌లు రాశారు.
11. ఎస్‌డిఆర్ఎఫ్‌/ఎన‌్‌డిఆర్ఎఫ్ నిధులు – తొలి ఎస్‌డిఆర్ఎఫ్ నిధుల విడుద‌ల : ప‌్ర‌కృతి వైప‌రీ్త్యాలు ఏవి సంభ‌వించినా అవ‌స‌ర‌మైన స‌హాయం త‌క్ష‌ణం అందించాల్సిన ప్రాథ‌మిక బాధ్య‌త రాష్ర్ట‌ప్ర‌భుత్వాల‌దే.
అవ‌స‌ర‌మైనంత ఆర్థిక స‌హాయం అందించ‌డం ద్వారా కేంద్ర‌ప్ర‌భుత్వం ఆ కార్య‌క్ర‌మాల‌కు మ‌ద్ద‌తు ఇస్తుంది.
రాష్ర్ట విప‌త్తుల స్పంద‌న నిధి (ఎస్‌డిఆర్ఎఫ్) కింద ఈ ప‌థ‌కాల అమ‌లుకు అవ‌స‌ర‌మైన నిధులు అందుబాటులో ఉంటాయి.
ఎస్‌డిఆర్ఎఫ్ క‌న్నా పైబ‌డి నిధులు అవ‌స‌ర‌మైతే ఆదుకునేందుకు జాతీయ విప‌త్తుల స్పంద‌న నిధి (ఎన‌్‌డిఆర్ఎఫ్) సిద్ధంగా ఉంటుంది.
వైప‌రీత్యాల తీవ్ర‌త అధికంగా ఉన్న‌ప్పుడు రాష్ర్ట‌ప్ర‌భుత్వాల నుంచి అందే ప్ర‌త్యేక విన‌తి ప‌త్రం మేర‌కు ఈ అద‌న‌పు నిధుల‌ను ఎన‌్‌డిఆర్ఎఫ్ నుంచి కేంద్రం అందిస్తుంది.
ఎస్‌డిఆర్ఎఫ్ కింద తొలి విడ‌త నిధుల‌ను కేంద్రం ఇప్ప‌టికే అందించింది.
దుర్భిక్ష ప‌రిస్థితుల‌ను ఎదుర్కొనేందుకు చేప‌ట్టే వివిధ కార్య‌క్ర‌మాల‌తో పాటు నిర్దేశిత మార్గ‌ద‌ర్శ‌కాల ప‌రిధిలో గ్రామీణ‌, ప‌ట్ట‌ణ ప్రాంతాల్లో మంచినీటి స‌ర‌ఫ‌రా కూడా ఈ ప‌థ‌కం కింద చేప‌ట్ట‌వ‌చ్చు.
