భారత్ మాతా కీ జయ్
భారత్ మాతా కీ జయ్
బాబాసాహెబ్ ఆంబేడ్ కర్ అమర్ రహే
బాబాసాహెబ్ ఆంబేడ్ కర్ అమర్ రహే
బాబాసాహెబ్ ఆంబేడ్ కర్ అమర్ రహే
నా మంత్రివర్గ సహచరుడు శ్రీ జె. పి. నడ్డా గారు, ప్రజాదరణ పొందిన ఛత్తీస్ గఢ్ ముఖ్యమంత్రి డాక్టర్ రమణ్ సింహ్ గారు, నేశనల్ కమిశన్ ఫర్ షెడ్యూల్డ్ ట్రైబ్స్ చైర్ మన్ శ్రీ నంద్ కుమార్ సాయి, ఛత్తీస్ గఢ్ ప్రభుత్వానికి చెందిన ఇతర మంత్రులు, ఇంకా పెద్ద సంఖ్య లో ఇక్కడకు విచ్చేసిన బీజాపుర్ బస్తర్ కు చెందిన నా ప్రియమైన సోదరులు మరియు సోదరీమణులారా..
బీజాపుర్ ప్రజలతో పాటు, మొత్తం బస్తర్ ప్రాంత ప్రజలందరికీ, ప్రకృతి తో సామరస్యంగా జీవించాలని బోధించిన దేవతామూర్తులందరికీ నా శిరస్సు ను వంచి ప్రణామాలు అర్పిస్తున్నాను.
రెండు వందల సంవత్సరాల క్రితం బ్రిటిష్ వారికి వ్యతిరేకంగా పోరాడి తన జీవితాన్ని త్యాగం చేసిన బీజాపుర్ నేల నుండి ఉద్భవించిన అమరవీరుడు వీర్ గైంద్ సింహ్ ను ఒకసారి నేను ఈ సందర్భంగా స్మరించుకొంటున్నాను.
అదేవిధంగా, దాదాపు వంద సంవత్సరాల క్రితం ఇక్కడ జన్మించిన మరొక నాయకుడు వీర్ గుండధుర్ గారు.
గైంద్ సింహ్ మరియు గుండధుర్ ల వంటి నాయకుల ధైర్య సాహసాలను గురించి మీ జానపద గీతాలలో ఎన్నో తరాలుగా ప్రస్తావిస్తూనే ఉన్నారు.
ఈ గొప్ప గడ్డకు చెందిన వీరులైన కుమారులకు, కుమార్తెలకు నేను బహుళ వందనాలను అర్పిస్తున్నాను.
ఈ రోజున కూడా వీరుల ధైర్య సాహసాలను కొనియాడుతూ అనేక కొత్త కధలను రచిస్తూనే ఉన్నారు.
మిత్రులారా,
స్థానిక సవాళ్ళను ఎదుర్కోవడం లో, ఈ ప్రాంత అభివృద్ధిలో, ప్రజలకు భద్రత కల్పించడంలో రక్షణ దళాలకు చెందిన అనేక మంది సైనికులు ఎన్నడూ వారి ప్రాణాలను లెక్క చేసిందేలేదు.
రహదారులు, మొబైల్ టవర్ లు, ఆసుపత్రులు, పాఠశాలల నిర్మాణంలో, మరి అలాగే ఛత్తీస్ గఢ్ మౌలిక సదుపాయాలను పటిష్టపరచడంలో ఈ జవానులు ముఖ్య పాత్ర ను పోషిస్తున్నారు.
ఛత్తీస్ గఢ్ అభివృద్ధిలో పాలుపంచుకున్న ఈ భద్రత సిబ్బందిలో చాలా మంది వారి ప్రాణాలను కోల్పోయారు.
నకలైట్ దాడులలో అమరులైన వారి సంస్మరణ కోసం ఒక స్మృతి చిహ్నాన్ని నిర్మించడం జరిగింది.
వారికి వందనాలు తెలియజేసుకొంటూ, నివాళిని అర్పిస్తున్నాను.
మిత్రులారా,
ఈ రోజు అనగా ఏప్రిల్ 14వ తేదీ మన దేశం లో 125 కోట్ల మంది ప్రజలకు ఎంతో ముఖ్యమైన రోజు.
ఈ రోజు భారత రత్న బాబాసాహెబ్ భీమ్ రావు ఆంబేడ్ కర్ గారి జయంతి.
ఈ రోజున ఇక్కడకు వచ్చి, ఆయన ఆశీస్సులను అందుకొనే అవకాశం లభించడం నా అదృష్టంగా భావిస్తున్నాను.
బాబాసాహెబ్ ఆంబేడ్ కర్ గారి జయంతి సందర్భంగా చేతులు పైకి ఎత్తి నాతో పాటు బిగ్గరగా నినదించవలసిందిగా నేను మిమ్మల్ని అందరినీ కోరుతున్నాను.
జయ్ భీమ్ జయ్ భీమ్
జయ్ భీమ్ జయ్ భీమ్
జయ్ భీమ్ జయ్ భీమ్
బీజాపుర్ మరియు బస్తర్ గగన తలం లో బాబా సాహెబ్ యొక్క పేరు మారుమోగడం మనల్ని కృత‌జ్ఞ‌ుల గల వారుగా చేసివేస్తోంది.
బాబా సాహెబ్ పేరు తో ముడివడి వున్నటువంటి ఆశకు మరియు ఆకాంక్షకు నేను వందనాలు అర్పిస్తున్నాను.
మిత్రులారా,
శ్యామా ప్రసాద్ ముఖర్జీ అర్బన్ మిశన్ ను మన ప్రభుత్వం ఛత్తీస్ గఢ్ నేల మీద నుండే ప్రారంభించింది.
ప్రధాన మంత్రి గ్రామీణ్ ఆవాస్ యోజన కూడా ఛత్తీస్ గఢ్ నుండే ప్రారంభమైంది.
ఈ పథకాలు జాతీయ స్థాయి లో దేశ పురోగతి ని వేగవంతం చేస్తున్నాయి.
ప్రస్తుత ఛత్తీస్ గఢ్ పర్యటనలో కూడా గ్రామ స్వరాజ్ యోజన తో పాటు ‘ఆయుష్మాన్ భారత్ యోజన’ యొక్క ఒకటో దశ ను ప్రారంభించబోతున్నాను.
దేశంలోని పేదలు, దళితులు, మహిళలు, ఆదివాసీలు, వెనుకబడిన వర్గాలు, సమాజంలో ప్రతికూల పరిస్థితులను ఎదుర్కొంటున్న వర్గాల కోసం గత నాలుగు సంవత్సరాలలో ప్రారంభమైనటువంటి పథకాలు వాస్తవంగా వారికి చేరుతున్నాయో లేదో తెలుసుకోవడానికి ఈ గ్రామ స్వరాజ్ అభియాన్ ఉద్దేశించబడింది.
గ్రామ స్వరాజ్ అభియాన్ ఈ రోజు నుండి మే 5 వ తేదీ వరకు దేశమంతటా కొనసాగనుంది.
బాబాసాహెబ్ జయంతి రోజున కేంద్ర ప్రభుత్వం మరియు రాష్ట్రప్రభుత్వం ప్రారంభించిన పథకాలు అభివృద్ధి పధంలో నూతన అధ్యాయాన్ని సృష్టించడంలో విజయవంతం కాగలవని నేను భావిస్తున్నాను.
సోదరులు మరియు సోదరీమణులారా,
బాబాసాహెబ్ బాగా చదువుకున్నారు.
ప్రపంచం లోని సంపన్న దేశాలలో ఎంతో విలాసవంతమైనటువంటి జీవితాన్ని గడిపే అవకాశం ఆయనకు ఉండింది.
విదేశాలలో చదువుకున్న తరువాత ఆయన భారతదేశానికి తిరిగి వచ్చారు; తన జీవితాన్ని వెనుకబడిన వర్గాల, అణగారిన తరగతుల, గిరిజనుల అభ్యున్నతి కై అంకితం చేశారు.
సమాజం లోని వెనుకబడిన తరగతుల వారు సాధారణ జీవితం గడపడానికి అనువైన అవకాశాలను కల్పించాలని ఆయన కంకణం కట్టుకొన్నారు.
సమాజంలో వెనుక వరుసలోకి నెట్టివేతకు గురైన తరగతుల ప్రజలు ప్రస్తుతం అవగాహనను, చైతన్యాన్ని అలవరచుకొని అభివృద్ధి కోసం ఉవ్విళ్లూరుతున్నారు.
వారు వారి హక్కులను సాధించుకోవాలన్న కోరికతో ఉన్నారు.
బాబాసాహెబ్ ఆంబేడ్ కర్ గారి తోడ్పాటుతో ప్రతిదీ సాధ్యమైంది.
నా ప్రియ సోదరులు మరియు సోదరీమణులారా,
ఒక పేద మాతృమూర్తి యొక్క ఈ కుమారుడు, వెనుకబడిన వర్గానికి చెందిన వ్యక్తి, ఇవాళ దేశానికి ప్రధాన మంత్రి అయ్యాడంటే అది ఒక్క బాబాసాహెబ్ ఆంబేడ్ కర్ కారణంగానే.
నా వంటి లక్షలాది ప్రజలలో ఆశలను, ఆకాంక్షలను మేలుకొలపడం లో బాబా సాహెబ్ చాలా ముఖ్యమైన పాత్రను పోషించారు.
సోదరులు మరియు సోదరీమణులారా,
నా ఎదుట హాజరు అయిన వారిలో పెద్ద సంఖ్యలో రైతులు, ఉద్యోగస్తులు, స్వయం ఉపాధి పొందిన వారితో పాటు కొంతమంది విద్యార్థులు ఉన్నారు.
మీరు ఒక ప్రశ్నకు సమాధానం చెప్పండి.
మీరు నాకు బిగ్గరగా పైకి చెప్పక పోయినా, మీ మనస్సులో సమాధానాన్ని గురించి ఆలోచించుకోండి.
మనస్సులో గొప్ప ఆశలు లేని వ్యక్తి జీవితంలో కష్టపడి పనిచేయగలడా ?
మరో వైపు, జీవితంలో ఏదైనా సాధించాలనే కోరిక లేని వ్యక్తి, రోజంతా నిద్రపోతూనే ఉంటాడు.
అవునా ?
కాదా ?
ఏదైనా సాధించాలనే కోరిక లేదా స్వప్నంతో ఉన్న వ్యక్తి ప్రతి క్షణం అప్రమత్తంగా ఉంటాడు మరియు కష్టపడి పనిచేస్తాడు.
అవునా ?
కాదా ?
మిమ్మల్ని మీరు ప్రశ్నించుకోండి.
సోదరులు మరియు సోదరీమణులారా,
మంచి వర్షాలు పడతాయనే నమ్మకంతో రైతు ఉన్నపుడు, సకాలంలో వర్షాలు ప్రారంభమైతే, అప్పుడు ఆ రైతు మరింత కష్టపడతాడని మీరు భావిస్తారా ?
లేదా ?
ఆకాశంలో మబ్బులు కనబడగానే, ఆ రైతు కష్టపడి పని చేయడం ప్రారంభిస్తాడు; ఎందుకంటే, అతని కలలన్నీ ఆ మబ్బులతో ముడివడి వున్నాయి కాబట్టి.
సోదరులు మరియు సోదరీమణులారా,
బీజాపుర్ ప్రజలలో కొత్త విశ్వాసాన్ని పునరుద్ధరించాలని, అలాగే ఈ ప్రదేశం యొక్క పరిపాలన లో ఒక కొత్త నమ్మకాన్ని, కొత్త ఆశలను పురికొల్పాలని- బాబాసాహెబ్ ప్రేరణతో ఈ రోజున నేను ఇక్కడకు వచ్చాను.
మీ ఆశలకు, ఆకాంక్షలకు, కోరికలకు మద్దతుగా కేంద్ర ప్రభుత్వం మీ వెంట ఉందన్న విషయాన్ని మీకు తెలియజేయడానికే నేను ఈ రోజు ఇక్కడకు తరలివచ్చాను.
బీజాపుర్ జిల్లాను ఎంచుకోవడంలో ఒక కారణం ఉంది.
నాకు స్పష్టంగా గుర్తు లేదు కానీ, నేను ఒక సంఘటన ను గురించి మీకు వివరిస్తాను.
నేను పాఠశాల అంత తెలివైన విద్యార్థిని ఏమీ కాను.
నేను ఒక సగటు విద్యార్థిని; అయితే, కొంతమంది నాకంటే తెలివి తక్కువ విద్యార్థులు ఉన్నారు.
మా ఉపాధ్యాయుడు ఎంతో ఓపికతో ఆ విద్యార్థులకు బడి ముగిశాక ప్రత్యేకంగా విద్య నేర్పుతూ ఉండే వారు.
ఆయన ప్రతి విద్యార్థి పైనా ప్రత్యేక శ్రద్ధ వహించే వారు.
తాము తెలివి తక్కువ వారము కాదనే విశ్వాసాన్ని కలిగించి, ఉపాధ్యాయుడు విద్యార్థులను ప్రోత్సహించగానే – కొద్ది రోజుల్లోనే, ఆ విద్యార్థులు తరగతిలో ఇతర విద్యార్థుల స్థాయికి చేరుకొనే వారు.
అందులో కొంతమంది విద్యార్థులు, తెలివైన విద్యార్థులను సైతం అధిగమించే వారు.
ఇటువంటి సంఘటనలను చూసిన వారు చాలా మందే ఉంటారని నేను భావిస్తున్నాను.
వెనుకబడిన వారిని ప్రోత్సహిస్తే చాలా తక్కువ సమయంలో అందరినీ అధిగమించే స్థాయికి చేరుకొనే సామర్ద్యాన్ని వారు పొందడాన్ని వివిధ రంగాలలో మీరు గమనించే వుంటారు.
వెనుకబడిన ప్రాంతంగా గుర్తింపు పొందింది బీజాపుర్ జిల్లా ఒక్కటే కాదు.
దాదాపు వందకు పైగా జిల్లాలు అదే పరిస్థితిలో ఉన్నాయి.
స్వాతంత్య్రం వచ్చి అనేక సంవత్సరాలు గడిచిన తరువాత సైతం ఈ జిల్లాలు ఇంకా వెనుకబడిన ప్రాంతాలుగానే కొనసాగుతున్నాయి.
ఈ విషయంలో వాటి తప్పు ఏమీ లేదు.
ఆంబేడ్ కర్ గారు రూపొందించినటువంటి రాజ్యాంగం లో బోలెడన్ని నిబంధనలను పొందుపరిచిన తరువాత కూడా దాదాపు 100 కు పైగా జిల్లాలు ఇంకా వెనుకబడి ఉండడానికి కారణం ఏమిటి?
సోదరులు మరియు సోదరీమణులారా,
ఆరోగ్యవంతమైన, రక్తహీనత లేని, సరైన పెరుగుదల గల పిల్లలను పొందే హక్కు ఈ జిల్లా లోని మాతృమూర్తులకు లేదా?
ఈ దేశంలో అభివృద్ధి చెందిన ఒక భాగంగా ఉండాలనే ఆకాంక్ష ఈ జిల్లా లోని ప్రజలకు లేదా ?
ఈ జిల్లాల్లోని కుమార్తెలకు విద్యావంతులు, నిపుణులు అయ్యే హక్కు లేదా ?
ఇవన్నీ కావాలని వారు కోరుకోవటం లేదా ?
ఆసుపత్రులు, పాఠశాలలు, స్వచ్ఛమైన త్రాగునీరు వంటి అనేక సౌకర్యాలు కలిగి ఉన్నప్పటికీ, చాలా విషయాలలో అనేక జిల్లాలు ఇంకా వెనుకబడి ఉన్నాయి.
సమృద్ధిగా సహజ వనరులను కలిగి ఉండి కూడా ఈ జిల్లాలు వెనుకబడి ఉండడం ఇంకా శోచనీయం.
మీ బీజాపుర్ జిల్లా కూడా ఇవన్నీ కలిగి ఉందా?
లేదా?
ఇక్కడ అన్నీ ఉన్నాయి.
సోదరులు మరియు సోదరీమణులారా,
మీరు వెనుకబడిన జిల్లాగా గుర్తింపు పొందినప్పటికీ, భారీ స్థాయిలో ఇప్పుడు పనులు ప్రారంభం అవుతున్నాయని, ఒక కొత్త ఆలోచనతో ఇది ఒక కొత్త ప్రారంభమని మీకు తెలియజేయడానికే నేను బీజాపుర్ కు వచ్చాను.
మరొక విషయంలో నేను బీజాపుర్ ను అభినందిస్తున్నాను.
ఈ 100- 125 జిల్లాలకు చెందిన అధికారులను జనవరి లో పిలిచి, వచ్చే మూడు నెలల్లో అత్యంత వేగంగా ప్రగతి సాధించిన జిల్లా ను ఏప్రిల్ 14వ తేదీన నేను సందర్శిస్తానని ప్రకటించాను.
ప్రగతి ని సాధించడంలో 100కు పైగా వెనుకబడిన జిల్లాల్లో మొదటి స్థానంలో నిలచినందుకు మొత్తం బీజాపుర్ బృందాన్ని నేను అభినందిస్తున్నాను.
ఆ విధంగా మీ విజయానికి వందనాలు తెలియజేయాలని నేను ఇక్కడకు వచ్చాను.
మీ కృషి ని ప్రేరణ గా తీసుకొని, ఈ వంద రోజుల్లో బీజాపూర్ ప్రగతి సాధించినట్లే రానున్న నెలల్లో మిగిలిన 115 జిల్లాలు కూడా ప్రగతి ని సాధించగలవు.
ఈ 115 జిల్లాలను మహత్త్వాకాంక్ష కలిగిన జిల్లాలు అని నేను పిలుస్తాను.
అవి వర్ధమాన జిల్లాలే కాదు, ఇప్పుడు అవి ప్రతిష్ఠాత్మక జిల్లాలు.
ఇక నుండి ఈ జిల్లాలు ఒకరిపై ఆధారపడే జిల్లాలుగా లేదా వెనుకబడిన జిల్లాలుగా ఉండబోవు.
అవి శక్తివంతమైన, పరివర్తన చెందిన, ఫలవంతమైన జిల్లాలకు ఒక కొత్త నమూనాగా ఆవిర్భవిస్తాయి.
ఈ నమ్మకంతో, విశ్వాసంతో మనం ముందుకు సాగుదాం.
సోదరులు మరియు సోదరీమణులారా,
ఇంత నమ్మకంగా ఇవన్నీ ఎలా చెప్తున్నానని మీరు ఆశ్చర్యపోవచ్చు.
బీజాపుర్ కు వచ్చే ముందు మా ప్రభుత్వం 100కు పైగా జిల్లాలను అధ్యయనం చేసి, ఫలితాలను విశ్లేషించింది.
జిల్లాకు చెందిన ప్రజలు, జిల్లా యంత్రాంగం, అధికారులతో పాటు ప్రతి ఒక్క గ్రామం ప్రచారంలో పాల్గొని, ఒక భారీ ఉద్యమంగా ప్రారంభిస్తే అప్పుడు – స్వాతంత్య్రం వచ్చిన తరువాత గత 70 సంవత్సరాలలో సాధించలేంది ఏదైనా సాధించగలమని- ఈ మూడు నెలల అనుభవం మాకు తెలియజేసింది.
మిత్రులారా,
పాత దోవలలో పయనించడం ద్వారా మీరు ఎన్నటికీ నూతన శిఖరాలను అధిరోహించలేరు.
పురాతన పద్దతులతో ప్రపంచాన్ని మార్చలేము.
సమయానుకూలంగా నిబంధనలను మార్చవలసిన అవసరం ఉంది.
ఎవరైనా కొత్త లక్ష్యాలను సాధించడానికి కొత్త మార్గాలను అనుసరించాలి.
బీజాపుర్ తో సహా 115 వెనుకబడిన జిల్లాల కోసం మా ప్రభుత్వం ఒక కొత్త విధానంతో పనిచేస్తోంది.
ఈ విధానానికి సంబంధించి మీకు ఒక ఉదాహరణను చెప్తాను.
నా రైతు సోదరులు చాలా మంది ఇక్కడ ఉన్నారు.
అందువల్ల దీనిని వారు సులభంగా అర్ధం చేసుకొంటారు.
మన రైతు సోదరులు వరి, మొక్కజొన్న మరియు పప్పు ధాన్యాలను పండిస్తున్నారు.
ఈ పంటలు ఒక్కొక్క దానికీ ఎంతెంత సాగు నీటిని వినియోగిస్తారో వారిని అడగాలని ఉంది.
మొక్కజొన్నకు వినియోగించినంత సాగునీరు కూరగాయలు పండించడానికీ, వరిసాగు కు ఉపయోగిస్తారా ?
లేదు- అనే మీరు సమాధానం చెబుతారు.
మీరు వీటికి ఒకే పరిమాణంలో సాగునీటిని వినియోగించరు.
వరి సాగుకు ఎక్కువ నీరు అవసరం ఉంటుంది.
వివిధ పంటలకు వేరు వేరు పద్ధతులను పాటిస్తారు.
ఇది అవునా ?
కాదా ?
అవసరాలు భిన్నంగా ఉన్నపుడు, బలహీనతలతో పాటు సవాళ్లు కూడా భిన్నంగా ఉంటాయి.
ఇది దృష్టిలో పెట్టుకొని ప్రతి జిల్లా తన వ్యూహాన్ని, అభివృద్ధి ప్రణాళికను రూపొందించుకోవాలి.
దీనిని వారు వారి యొక్క స్థానిక వనరులకు అనుగుణంగా తయారుచేసుకోవాలి.
మీ అవసరాలకు అనుగుణంగా మీ యంత్రాంగం ఒక ప్రణాళికను రూపొందిస్తుంది.
ఆ తరువాత దానిని ఎలా సాధించాలా ?
అని నిర్ణయిస్తుంది.
ఇటువంటి చిన్న చిన్న చర్యలు మిమ్మల్ని అభివృద్ధి పథంలో మునుముందుకు తీసుకుపోతాయి.
ఈ కార్యసాధనలో కేంద్రం, రాష్ట్ర ప్రభుత్వం, బ్లాకులు మరియు గ్రామాలు చేతిలో చేయి వేసి పనిచేస్తాయి.
మిత్రులారా,
సామాజిక అసమానతను రూపుమాపి, సామాజిక న్యాయాన్ని నెలకొల్పడం కోసం ఒక గొప్ప పథకాన్ని ఈ రోజున ఈ వేదిక మీది నుండి ప్రారంభించనున్నాము.
‘ఆయుష్మాన్ భారత్’ ఒకటో దశ ను ఏప్రిల్ 14వ తేదీన ఆంబేడ్ కర్ జయంతి రోజున బీజాపుర్ జిల్లా ఛత్తీస్ గఢ్ నుండి ప్రారంభించనున్నాము.
ఒకటో దశలో – దేశంలో ప్రాథమిక ఆరోగ్యానికి సంబంధించిన విషయాలలో భారీ మార్పులు చేయడానికి కృషి జరుగుతుంది.
ఈ పథకం లో భాగంగా, దేశం లోని లక్షా 50 వేల గ్రామాలలో ప్రధాన పంచాయతీల లోని ఉప కేంద్రాలు మరియు ప్రాథమిక ఆరోగ్య కేంద్రాలను హెల్త్ అండ్ వెల్ నెస్ సెంటర్ లుగా అభివృద్ధి చేయడం జరుగుతుంది.
ఈ హెల్త్ అండ్ వెల్ నెస్ సెంటర్ లకు సామాన్య పదాలను mygov.in ద్వారా సూచించవలసిందిగా యువజనులను నేను కోరుతున్నాను.
ఆ సూచనలను నేను తప్పక అధ్యయనం చేస్తాను.
ఈ రోజున ‘హెల్త్ అండ్ వెల్ నెస్ సెంటర్ లు’ చాలా లోకప్రియమయ్యాయి.
అయితే భవిష్యత్తులో గ్రామాలలోని నిరక్షరాస్యులు సైతం గుర్తు పెట్టుకొనే విధంగా దీని కోసం ఒక సరళమైన మాటను ఉపయోగించాలని నేను తలుస్తున్నాను.
అయితే, ఇందుకోసం నేను మీ మీ సూచనలను, గ్రామస్తుల సూచనలను వినియోగించుకోవాలనుకొంటున్నాను.
ఈ పని ని 2022 కల్లా పూర్తి చేయాలనేది ప్రభుత్వం యొక్క లక్ష్యం.
ఈ పని ఎంత పెద్దదో మీరు ఊహించవచ్చు.
75వ స్వాతంత్ర్య దినోత్సవాన్ని జరుపుకొనే సమయానికి హెల్త్ అండ్ వెల్ నెస్ సెంటర్ ల నెట్ వర్క్ దేశవ్యాప్తంగా ఏర్పాటై ఉంటుంది.
అభివృద్ధి పథంలో వెనుకబడి వున్న ఆ 115 జిల్లాలకు ప్రాధాన్యం ఇవ్వడం జరుగుతుంది.
సోదరులు మరియు సోదరీమణులారా,
ఈ వెల్ నెస్ కేంద్రాలు ఎందుకు అవసరం ?
ఈ విషయాన్ని మీకు సవివరంగా తెలియజేయాలనుకొంటున్నాను.
హెల్త్ అండ్ వెల్ నెస్ సెంటర్ లను గురించి మనం మాట్లాడుకొనేటప్పుడు వ్యాధులను నయం చేయడం మాత్రమే మన ధ్యేయం కాకూడదు.
వ్యాధులు రాకుండా కూడా నివారించగలగాలి.
మన దేశంలో పెద్ద సంఖ్యలో రోగులు అధిక రక్త పోటు మరియు మధుమేహం వ్యాధులతో బాధపడుతున్నారు.
గుండె సంబంధమైన వ్యాధి, మధుమేహం, శ్వాసకోశ సమస్యలు మరియు కేన్సర్..
ఈ నాలుగు వ్యాధులతో 60 శాతం మంది మృత్యువాత పడుతున్నారు.
అయితే, సకాలంలో గుర్తించడం ద్వారా ఈ వ్యాధులను అరికట్టవచ్చు.
ఈ హెల్త్ అండ్ వెల్ నెస్ సెంటర్ ల ద్వారా ఉచితంగా వ్యాధి నిర్ధారణ చేసేందుకు కృషి జరుగుతోంది.
మిత్రులారా,
స‌కాలంలో రోగనిర్ణయం వ‌ల్ల క‌లిగే ప్ర‌యోజ‌న‌ం ఏమిటో కూడా నేను మీకు సోదాహ‌ర‌ణంగా వివ‌రిస్తాను.
ఓ 35 ఏళ్ల వ్య‌క్తి కి అధిక ర‌క్త‌పోటు ఉంద‌ని వ్యాధి నిర్ధార‌ణ ప‌రీక్ష‌లో స్ప‌ష్ట‌మైన‌ప్పుడు దాని ప్ర‌భావం వ‌ల్ల భ‌విష్య‌త్తులో సోకే వ్యాధులను నివారించే వీలు కలుగుతుంది.
అలాగే ఏదైనా వ్యాధి ఉన్న‌ట్లు తేలిన‌ట్ల‌యితే స‌కాలంలో చికిత్స‌, మందుల వాడ‌కం, వ్యాయామం త‌దిత‌ర ప్ర‌క్రియ‌ల ద్వారా ఆరోగ్య‌ప‌రంగా మ‌రింత ముప్పును త‌ప్పించుకోవ‌డ‌మే కాక అధిక వ్య‌య భారం కూడా త‌ప్పుతుంది.
నేను ఇవాళ ఈ హెల్త్ అండ్ వెల్ నెస్ సెంటర్ ను ప్రారంభిస్తున్న స‌మ‌యంలో ఒక 30- 35 ఏళ్ల సోద‌రి ని గ‌మ‌నించాను.
త‌న‌కు మ‌ధుమేహ వ్యాధి ఉంద‌న్న సంగ‌తి ఆమెకు తెలియ‌దు.
వైద్యుల‌తో ఆమె త‌న‌కు త‌ర‌చు దాహం వేస్తుంటుంద‌ని, నిరంత‌రం మైకం క‌మ్మిన‌ట్లు, ఇంకా అల‌స‌ట‌గా ఉంటుంద‌ని చెప్పారు.
ఈ ల‌క్ష‌ణాల ఆధారంగా వైద్యులు నిర్వ‌హించిన ప‌రీక్ష‌ల‌లో ఆమెకు మ‌ధుమేహం ఉన్న‌ట్లు వెల్ల‌డైంది.
మ‌రో 30- 32 ఏళ్ల సోద‌రికి కూడా త‌న‌కు మ‌ధుమేహం ఉన్న‌ట్లు తెలియ‌లేదు.
ఆమె వెల్ నెస్ సెంటరుకు వ‌చ్చిన త‌రువాతే ఈ సంగతి ఆమెకు తెలిసింది.
ఇక‌మీద‌ట త‌న‌కు సూచించిన ఆహార నియ‌మాలు స‌హా ఇత‌రత్రా వైద్య‌ స‌ల‌హాల‌ను ఆమె పాటిస్తుంది.
ఆ విధంగా మ‌ధుమేహాన్ని నియంత్రించ‌డం ద్వారా దాని ప్ర‌భావంతో వ‌చ్చే ఇత‌ర వ్యాధుల‌ను త‌న‌కు తానుగా ఆమె నివారించుకోగ‌ల‌దు.
ఇలాంటి వ్యాధి నివార‌ణ చికిత్స‌ల గురించి హెల్త్ అండ్ వెల్ నెస్ సెంటర్ లు ప్ర‌తి గ్రామంలో అవ‌గాహ‌న ను పెంచుతాయి.
హెల్త్ అండ్ వెల్ నెస్ సెంటర్ లు ఒక‌ రకంగా పేద‌ల‌కు కుటుంబ వైద్యుల వంటి పాత్ర ను పోషిస్తాయి.
ఇంతకుముందు మ‌ధ్య‌తరగతి, ఉన్న‌త త‌ర‌గ‌తి కుటుంబాల‌కు మాత్ర‌మే కుటుంబ వైద్యులు ఉండే వారు.
ఇక‌మీదట హెల్త్ అండ్ వెల్ నెస్ సెంటర్ లే మీ కుటుంబాల‌కు అనుబంధ‌ం అవుతాయి.
మీ దైనందిన జీవితాలతో ఇవి మ‌మేక‌ం అవుతాయి.
మిత్రులారా,
ఆయుష్మాన్ భార‌త్ ఉపాయం ప్ర‌జ‌ల‌ సేవ‌కు మాత్ర‌మే ప‌రిమితం కాదు; ఇది ప్ర‌జ‌ల భాగ‌స్వామ్యానికీ పిలుపునిచ్చే కార్య‌క్ర‌మం కూడాను.
దీని ద్వారా మ‌నం ఓ ఆరోగ్య‌క‌ర‌మైన, స‌మ‌ర్థ‌, సంతృప్తిక‌ర న్యూ ఇండియా ను నిర్మించ‌గ‌లం.
ఇక పేద ప్ర‌జ‌ల‌కు తీవ్ర అనారోగ్యాల నుండి ర‌క్ష‌ణ కోసం 50 కోట్ల మందికి రూ.5 ల‌క్ష‌ల వంతున ఆర్థిక భ‌ద్ర‌త ను క‌ల్పించ‌డ‌మే త‌దుప‌రి ల‌క్ష్యం.
ఈ దిశ‌గా అత్యంత వేగంతో పురోగ‌మిస్తున్నాం.
సోద‌రులు మరియు సోద‌రీమణులారా,
అందుబాటులో గ‌ల వ‌న‌రుల‌ను స్ఫూర్తిమంతంగా స‌ద్వినియోగం చేసిన‌ప్పుడే ప‌రివ‌ర్త‌న సాధ్యం.
ఇవాళ మ‌నం ఈ వేదిక‌ మీది నుండి ఆకాంక్ష‌భ‌రిత ఛ‌త్తీస్‌గ‌ఢ్‌, ఆకాంక్ష‌భ‌రిత బీజ‌పుర్‌ లను గురించి చ‌ర్చించుకొన్నాం.
అపార ప్ర‌జాద‌ర‌ణ పొందిన ఈ రాష్ట్ర ముఖ్య‌మంత్రి శ్రీ ర‌మ‌ణ్‌ సింహ్ గ‌డ‌చిన 14 ఏళ్లుగా అట‌ల్‌ గారు చూపిన బాట‌లో సాగుతూ రాష్ట్రాన్ని ప్ర‌గ‌తిప‌థంలో ముందుకు తీసుకుపోతున్నారు.
ఆ మేర‌కు క‌ఠోర శ్ర‌మ‌తో పాటు ప్ర‌జా భాగ‌స్వామ్యంతో రాష్ట్రాభివృద్ధి కోసం అనేక జ‌న‌ సంక్షేమ ప‌థ‌కాల‌ను విజ‌య‌వంతంగా నిర్వ‌హిస్తున్నారు.
నాలుగు సంవత్సరాల కింద‌ట కేంద్రంలో ఎన్ డిఎ ప్ర‌భుత్వం ఏర్పాట‌య్యాక ఛ‌త్తీస్‌ గ‌ఢ్‌ లో ప్ర‌గతి సంక‌ల్పం మ‌రింత ప‌టిష్ఠ‌ం అయింది.
త‌ద‌నుగుణంగా పాల‌న ప్ర‌జ‌ల‌కు చేరువైంది.
ఆదివాసీ ప్రాంతాల అభివృద్ధితో పాటు అనేక ప్ర‌జాద‌ర‌ణ‌ గ‌ల ప‌థ‌కాలను విజ‌య‌వంతంగా అమ‌లు చేయ‌డం ద్వారా ఛ‌త్తీస్‌ గ‌ఢ్ ప్ర‌భుత్వం కొత్త చరిత్ర ను సృష్టించింది.
యూనివర్సిటీ ఆఫ్ బ‌స్త‌ర్ అండ్ సర్ గుజా, వైద్య కళాశాలలు, ఇంజినీరింగ్‌ క‌ళాశాలలు స‌హా అద్భుత పాఠ‌శాల వ్య‌వ‌స్థ‌లు, నైపుణ్యాభివృద్ధి కేంద్రాల రూపంలో ఇత‌ర జిల్లాలలోనూ స‌రికొత్త విప్ల‌వం చోటు చేసుకోనుంది.
నేను ఇక్క‌డ ల‌క్ష్మి అనే ఛ‌త్తీస్‌ గ‌ఢ్ పుత్రిక‌ తో భేటీ అయ్యాను..
ఆమె ఒక డ్రోన్ (మాన‌వ ర‌హిత విమానం) ను త‌యారు చేసింది.
రాష్ట్రం లోని రీవా గిరిజ‌న ప్రాంతంలో గ‌ల ఒక ప‌దో త‌ర‌గ‌తి చ‌దివే ఆడ‌బిడ్డ డ్రోన్ ను త‌యారు చేయ‌గ‌లద‌ని ఎవ‌రైనా ఊహించి ఉంటారా ?
తాను త‌యారుచేసిన డ్రోన్‌ ను 50 మీట‌ర్ల ఎత్తులో ఎగిరేటట్టు చేయ‌గ‌ల‌న‌ని చెప్పిన ఆమె ఆత్మ‌విశ్వాసాన్ని చూసి నేను అమిత ఆనంద‌భ‌రితుడిని అయ్యాను.
న‌గ‌ర్ నార్ ఉక్కు క‌ర్మాగారం ప‌నులు దాదాపు పూర్తి కావ‌చ్చాయ‌న్న‌ది మీకంద‌రికీ తెలిసిందే.
త్వ‌ర‌లోనే ఈ క‌ర్మాగారం త‌న కార్య‌క‌లాపాలను ప్రారంభించనుంది.
ఇక బ‌స్త‌ర్ ప్రాంత యువ‌జ‌నులు వైద్య‌, ఇంజినీరింగ్ క‌ళాశాల‌ల్లో ప్ర‌వేశార్హ‌త ను సాధిస్తుండ‌టమే కాక యుపిఎస్ సి, పిఎస్ సి ప‌రీక్ష‌లలో ప్ర‌తిభ ను చూపుతుండ‌డాన్ని నేను గ‌మ‌నించాను.
దీనిని బ‌ట్టి మీ రాష్ట్రం స‌రైన దిశ‌లోనే ప‌య‌నిస్తోంద‌న్న విశ్వాసం నాకు క‌లిగింది.
రాష్ట్రంలో బీజేపీ అధికారం లోకి వ‌చ్చాక ఆరోగ్య రంగంలో విప్ల‌వాత్మ‌క మార్పులు వ‌చ్చాయి.
ఈ రాష్ట్రంలో ఒక‌నాడు కేవ‌లం రెండు వైద్య క‌ళాశాల‌లు ఉండేవి.
కాగా, నేడు వాటి సంఖ్య ప‌దికి చేరింద‌ని నేను విన్నాను.
అంతేకాకుండా వీటిలో సీట్ల సంఖ్య కూడా బ‌హుళంగా పెరిగింది.
బీజాపుర్‌ తో పాటు ప‌రిస‌ర ప్రాంతాలలో ఆరోగ్య స‌దుపాయాల స్థాయి నిరంత‌రం పెరుగుతుండ‌డం చూసి నేను చాలా సంతోషిస్తున్నాను.
జిల్లా ఆసుపత్రుల లోనూ అత్యంత నిపుణులైన ప్ర‌త్యేక వైద్యులు వారి సేవ‌లను అందించేందుకు ముందుకు వస్తున్నారు.
వారంతా అంకిత‌భావంతో హృద‌య‌పూర్వ‌కంగా సేవ‌లను అందించేందుకు ముందుకు రావ‌డాన్ని నేను అభినందిస్తున్నాను.
ఇలా ఈ అట‌వీ ప్రాంతంలో సేవ‌లందించ‌డంలో త‌మ పూర్తి స‌మ‌యాన్ని వెచ్చిస్తున్న త‌మిళ‌నాడు, ఉత్త‌ర్ ప్రదేశ్ త‌దిత‌ర రాష్ట్రాల‌కు చెందిన కొంద‌రు వైద్యుల‌ను ఇంత‌కుముందే నేను క‌లుసుకున్నాను.
ఇటువంటి చిత్త‌శుద్ధి గ‌ల యువ వైద్యులు ఉన్నటువంటి దేశంలో పేద‌లు ఇక ఎంత‌మాత్రం వ్యాధుల‌తో బాధ‌ప‌డే ప్ర‌స‌క్తి ఉండ‌ద‌ని నేను నమ్ముతున్నాను.
జిల్లా ఆసుపత్రిలో కొంత‌కాలం కింద‌ట ర‌క్త‌శుద్ధి ప‌రిక‌ర స‌ముదాయాన్ని ప్రారంభించే అవ‌కాశం నాకు ల‌భించింది.
ప్ర‌ధాన‌మంత్రి డ‌యాలిసిస్ యోజ‌న కింద దేశం లోని 500కు పైగా ఆస్ప‌త్రుల‌లో ఉచిత ర‌క్త‌శుద్ధి సేవ‌లు అందుతున్నాయ‌ని ఈ సంద‌ర్భంగా నేను మీకు గుర్తుచేయ‌ద‌లిచాను.
ఈ సదుపాయాన్ని దాదాపు 2.5 ల‌క్ష‌ల మంది రోగులు ఇప్ప‌టికే సుమారు 25 ల‌క్ష‌ల సార్లు వినియోగించుకున్నారు.
ఇక ఛ‌త్తీస్‌ గ‌ఢ్‌ లోని సుక్మా, దంతెవాడ‌, బీజాపుర్‌ ల వంటి అత్యంత వెనుక‌బ‌డిన జిల్లాల్లో ఒక ప్ర‌గ‌తి చ‌ట్రాన్ని రూపొందించినందుకుగాను రాష్ట్ర ప్ర‌భుత్వాన్ని అభినందిస్తున్నాను.
ఛ‌త్తీస్‌గ‌ఢ్‌ను ప్ర‌గ‌తి ప‌థంలో మ‌రింత ముందుకు న‌డిపే రెండంచెల వ్యూహంపై కేంద్ర ప్ర‌భుత్వం కృషి చేస్తోంది.
ఇందులో ఒకటోది..
ఈ ప్రాంతంలో గ‌రిష్ఠంగా అభివృద్ధి కార్య‌క్ర‌మాలను చేప‌ట్ట‌డం.
రెండోది..
దారిత‌ప్పిన యువ‌త‌ను ప్ర‌ధాన ప్ర‌గ‌తి స్ర‌వంతి లోకి తిరిగి తీసుకురావడం.
గ‌డ‌చిన నాలుగు సంవత్సరాలుగా ఛ‌త్తీస్‌ గ‌ఢ్‌ లో..
ప్ర‌త్యేకించి బ‌స్త‌ర్ ప్రాంతంలో అనేక ప్ర‌ధానమైన అభివృద్ధి ప‌థ‌కాలు ప్రారంభించబ‌డ్డాయి.
బ‌స్త‌ర్‌ లోని న‌క్స‌లైట్ ప్రభావిత ప్రాంతాల్లో 400 కిలోమీట‌ర్ల‌కు పైగా ర‌హ‌దారుల సముదాయం రూపుదిద్దుకొంది.
దీంతో ఇంత‌కుముందు జీపులు కూడా వెళ్ల‌లేని ప్రాంతాల‌కు ఇప్పుడు క్ర‌మం త‌ప్ప‌కుండా బ‌స్సులు న‌డుస్తున్నాయి.
సౌభాగ్య ప‌థ‌కం కింద బస్త‌ర్ ప్రాంతం లోని ప్ర‌తి కుటుంబానికీ విద్యుత్ క‌నెక్ష‌న్ ఇవ్వ‌బ‌డింది.
దీంతో రైతులు, విద్యార్థులు, దుకాణ‌దారులు, చిన్న పెట్టుబ‌డిదారులు స‌హా ప్ర‌తి ఒక్క‌రి జీవితాల్లో వెలుగులు పూస్తాయి.
అలాగే బ‌స్త‌ర్‌లో వేలాదిగా సౌర పంపులు పంపిణీ చేయ‌బడ్డాయి.
వీటితో రైతుల‌కు విశేషంగా ప్ర‌యోజ‌నం చేకూరుతోంది.
పాఠ‌శాల‌లు, ఆసుపత్రులు, ఆరోగ్య సంర‌క్ష‌ణ కేంద్రాలు, ప్ర‌జా పంపిణీ వ్య‌వస్థ‌, బ్యాంకులు, ఎటిఎమ్ ల వంటి అనేక స‌దుపాయాలు ఈ ప్రాంతంలో అందుబాటు లోకి వ‌చ్చాయి.
కొత్త మొబైల్ ఫోన్ ట‌వ‌ర్ లు ఏర్పాటు అయ్యాయి.
ఇవేకాకుండా బ‌స్త‌ర్ ఇవాళ రైలు మార్గం ద్వారా రాష్ట్ర రాజ‌ధాని రాయ్‌పుర్‌ తో అనుసంధానం కాబోతోంది.
ఇవాళే రైలు మార్గంలో ఒక విభాగం మొద‌లైంది.
ఇది రెండు సంవత్సరాలలో జ‌గ‌ద‌ల్‌ పుర్‌ దాకా విస్త‌రిస్తుంది.
అలాగే జ‌గ‌ద‌ల్‌ పుర్‌ లో ఈ ఏడాదే కొత్త ఉక్కు క‌ర్మాగారం ప్రారంభం కానుంది.
బ‌స్త‌ర్ యువ‌త‌కు ఇవన్నీ కొత్త ఉపాధి అవ‌కాశాల‌ను అందుబాటులోకి తెస్తాయి.
జ‌గ‌ద‌ల్‌ పుర్‌లో ఓ కొత్త విమానాశ్ర‌యం నిర్మాణ ప‌నులు కూడా కొద్ది నెల‌ల్లోనే ప్రారంభ‌ం కానున్నాయి.
గ‌గ‌న‌త‌ల అనుసంధానంతో ఈ ప్రాంత ఆర్థిక వ్య‌వ‌స్థ కొత్త శిఖ‌రాల‌ను అందుకోగ‌లుగుతుంది.
మిత్రులారా,
బస్తర్ మార్పు చెందుతోంది.
దశాబ్దం కిందటి బస్తర్ ప్రాంత గుర్తింపు నేడు పూర్తిగా మారిపోతోంది..
భవిష్యత్తులో బస్తర్ ఒక ఆర్థిక కూడలిగా రూపొందుతుంది.
ఈ ప్రాంతం ఒక్క రాయ్‌పుర్‌ తో మాత్ర‌మేగాక హైద‌రాబాద్‌, నాగ్‌పుర్‌, విశాఖ‌ప‌ట్నం ల‌తో అనుసంధాన‌ం కానుంది.
న్యూ ఇండియా తో పాటు న్యూ బస్తర్ కూడా ఇక్కడి లక్షలాది ప్రజల జీవితాలను సుఖవంతం చేయనుంది.
అనేక దశాబ్దాలుగా వారి జీవితాల్లో అలముకున్న అంధకారం క్రమేణా చెదిరిపోతుంది.
సరికొత్త ఆశలు, ఆకాంక్షలకు బస్తర్ ఇక నెలవుగా మారుతుంది.
సూర్యుడు తూర్పున ఉదయించడం సహజమే గానీ ఛత్తీస్‌ గ‌ఢ్‌ లో మాత్రం బ‌స్త‌ర్ నుండి ద‌క్షిణాన సూర్యోద‌యం అయ్యే రోజు ఎంతో దూరంలో లేద‌న్న‌ది వాస్త‌వం.
ఈ ప్రాంతాలన్నీ కొత్త వెలుగులు సంతరించుకొంటే, రాష్ట్రం ఇక సదా ప్రకాశిస్తూనే ఉంటుంది.
ఈ ప్రాంతం సౌభాగ్యవంతమైతే యావత్తు రాష్ట్రం లోనే సౌభాగ్యం వెల్లివిరిసినట్లవుతుంది.
సోద‌రులు మరియు సోదరీమణులారా,
ప్రభుత్వ పథకాలను, సేవలను వాస్తవ లబ్ధిదారులకు చేరవేయడమన్నది ఎప్పుడూ ఒక పెద్ద సవాలే.
ప్రాంతీయ అసమతౌల్యం, వెనుకబాటుతనానికి ఇదొక కారణం.
ర‌మ‌ణ్‌ సింహ్ ప్ర‌భుత్వానికి ఈ విష‌యంపై చ‌క్క‌టి అవ‌గాహ‌న ఉన్నందువ‌ల్ల చొర‌వ‌తో కూడిన చ‌ర్య‌లు తీసుకుంటుండ‌టం నాకెంతో సంతోషం క‌లిగిస్తోంది.
కాసేపటి కిందటే జంగ్ లా అభివృద్ధి కేంద్రాన్ని సందర్శించే అవకాశం నాకు కలిగింది.
ప్రభుత్వం అందించే అన్ని రకాల సేవలను ఇక్కడ ఒకే గూటి కింద అందుబాటులో ఉంచడమే దీని లక్ష్యం.
తద్వారా వివిధ పనుల కోసం ప్రజలు పలు చోట్లకు వెళ్లే శ్రమ తప్పడంతో పాటు సమయం ఆదా అవుతుంది.
పంచాయతీ కార్యాలయం, చౌక ధరల దుకాణం, పట్వారీ, ఆసుపత్రులు, పాఠశాలలు ఒకేచోట అందుబాటులో ఉంచడం అత్యంత గొప్ప ప్రజాసేవే అనడంలో సందేహం లేదు.
రాష్ట్రంలో ఇటువంటి కేంద్రాలు 14 ఉన్నాయని నాకు తెలిసింది.
దేశం లోని ఇతర రాష్ట్రాలకూ ఈ అభివృద్ధి కేంద్రాలు అనుసరణీయం కాగలవన్నది నా భావన.
మిత్రులారా,
దేశంతో ప్రాంతీయ అసమానతలను రూపుమాపే మార్గాలలో అనుసంధానత కల్పన కూడా ఒకటి.
అందుకే ‘హైవేలు, రైల్వేలు, గగన మార్గాలు, ఐ-వే’లు (సమాచార మార్గాలు) వంటి వాటి ద్వారా వివిధ స్థాయుల అనుసంధానానికి ప్రభుత్వం ప్రాధాన్యం ఇస్తోంది.
ప్రజల అవసరాల్లో నేడు ఇంటర్ నెట్, సమాచార ఆదాన ప్రదానాలకు ప్రముఖ స్థానం ఉన్నందువల్ల అత్యుత్తమ సమాచార వ్యవస్థ అందుబాటులో ఉండటం తప్పనిసరి.
ఈ కారణంగానే బస్తర్ అనుసంధానత మెరుగు దిశగా ‘బస్తర్ నెట్ ప్రాజెక్ట్’ ఒకటో దశ కు ప్రారంభోత్సవం చేయబడింది.
ఈ పథకం కింద రాష్ట్రం లోని ఆరు జిల్లాల్లో 400 కిలోమీటర్ల మేర ఆప్టికల్ ఫైబర్ నెట్‌వ‌ర్క్‌ ఇప్పటికే ఏర్పాటైంది.
జంగ్ లా లోని గ్రామీణ బీపీవో ఇక్కడి ప్రజల ఆదాయాన్ని మెరుగుపరచి, వారి జీవితాలను సుఖమయం చేయడంలో ఎలాంటి పాత్ర పోషించగలదో కూడా నిపుణులు నాకు ప్రత్యక్షంగా ప్రదర్శించారు.
ఛ‌త్తీస్‌ గ‌ఢ్‌ లో భారత్ నెట్‌వ‌ర్క్‌ ప్రాజెక్టు ముందుకు సాగుతోంది.
రాష్ట్రం లోని 10 వేల పంచాయతీలకుగాను ఇప్పటి దాకా 4 వేల పంచాయతీలను దీనితో అనుసంధానించినట్లు నాకు సమాచారం అందింది.
అంతేకాకుండా ఈ పనులన్నీ వచ్చే ఏడాదికల్లా పూర్తి అవుతాయని రాష్ట్ర ప్రభుత్వం భరోసా ఇస్తోంది.
మిత్రులారా,
దేశం లో ఒక ప్రాంతాన్ని మ‌రో ప్రాంతానికి అనుసంధానించే వాటిలో రైల్వే ఒక‌టి.
ఈ రోజున ప‌చ్చ జెండా ఊపి ద‌ల్లి రాజ్ హ‌రా భాను ప్ర‌తాప్ ఎక్స్ ప్రెస్ ను ప్రారంభించ‌డం జ‌రిగింది.
ఈ రోజు ప్రారంభించిన ఈ కొత్త రైలుకు సంబంధించిన ఒక విష‌యం తెలిస్తే మీరు చాలా సంతోషిస్తారు.
దీనిలో ప‌ని చేసే వారు- డ్రైవ‌ర్ ద‌గ్గ‌ర‌ నుంచి గార్డుల‌ వ‌ర‌కూ- అంద‌రూ మ‌హిళ‌లే.
మ‌న బిడ్డ‌లు ఛ‌త్తీస్ గ‌ఢ్ అడ‌వులలో రైళ్ల‌ను న‌డుపుతున్నార‌నే విష‌యం తెలిస్తే దేశ ప్ర‌జ‌లు కూడా సంతోషిస్తారు.
ద‌ల్లి రాజ్ హ‌రా- రాయ్‌ గ‌ఢ్ లైను..
రాయ్ గ‌ఢ్ జ‌గ‌ద‌ల్ పుర్ రైలు లైన్ లను ప్రారంభించాల‌ని 23 సంవ‌త్స‌రాల క్రితమే ప్రతిపాదించారు.
కానీ వీటి ఏర్పాటుకు సంబంధించి ప‌ని చాలా కాలంపాటు ప్రారంభం కాలేదు.
ప‌ని ప్రారంభ‌మైన త‌రువాత కూడా అది న‌త్త‌న‌డ‌క‌న కొన‌సాగింది.
ఈ కొత్త ప్రాజెక్టు ను మా ప్రభుత్వం సాకారం చేసింది.
త‌ద్వారా బ‌స్త‌ర్ కు సంబంధించిన ఉత్త‌ర ప్రాంతం లో రైల్వే లైను ఏర్ప‌డింది.
ఈ రోజున 17వంద‌ల కోట్ల రూపాయ‌ల విలువైన ప‌నుల‌ కోసం పునాది రాయిని వేయ‌డం జ‌రిగింది.
దీని కార‌ణంగా బీజాపుర్, కాంక‌ర్‌, కొండ‌గావ్‌, సుక్మా, దంతెవాడ‌, బ‌స్త‌ర్‌, నారాయ‌ణ్ పుర్‌, రాజ్ నంద్ గావ్ ల‌లో ఆధునిక‌ ర‌హ‌దారుల నెట్ వ‌ర్క్ ఏర్ప‌డుతుంది.
ప్ర‌ధాన మంత్రి గ్రామీణ స‌డ‌క్ యోజ‌న కింద 2700 కిలోమీట‌ర్లకు పైగా ర‌హ‌దారుల‌ను వేయ‌డం జ‌రుగుతుంది.
ప్ర‌సిద్ధి చెందిన ఆదివాసీ ప్రాంతాలైన బ‌స్త‌ర్ మరియు సర్ గుజా ల‌ను క‌లప‌డానికి విమానాశ్ర‌యాల‌ను కూడా అభివృద్ధి చేయ‌డం జ‌రుగుతుంది.
భ‌విష్య‌త్ లో ఈ ప్రాంతాల‌ను ఉడాన్ ప‌థ‌కానికి క‌ల‌ప‌డం జ‌రుగుతుంది.
సోద‌రులు మరియు సోద‌రీమ‌ణులారా,
బీజాపుర్ లో తాగునీటి కొర‌త‌ను తీర్చ‌డానికి గాను ఈ రోజున పునాది రాయిని వేయ‌డం జ‌రిగింది.
అంతే కాదు ఇంద్రావ‌తి న‌ది మీద వంతెన‌లు క‌ట్ట‌డానికి కృషి చేయ‌డం జ‌రుగుతోంది.
సోద‌రులు మరియు సోద‌రీమ‌ణులారా,
ఈ ప్ర‌భుత్వ‌ం ఉన్న‌ది పేద‌ల‌ కోసం, ద‌ళితుల‌ కోసం, అణ‌గారిన వ‌ర్గాల‌ కోసం, గిరిజ‌నుల‌ కోసం.
గ‌త నాలుగు సంవ‌త్స‌రాలలో మా ప్ర‌భుత్వం పేద‌ల, ఆదివాసీ ప్ర‌జ‌ల సంక్షేమం కోసం తీసుకున్న నిర్ణ‌యాలు, చేసిన చ‌ట్టాలు, అమ‌లు చేసిన ప‌థ‌కాలే దీనికి నిద‌ర్శ‌నం.
ఈ సంద‌ర్భాన్ని పుర‌స్క‌రించుకొని ఈ రోజున వ‌న్ ధ‌న్ యోజ‌న ను ప్రారంభించ‌డం జ‌రిగింది.
ఈ ప‌థ‌కంలో భాగంగా వ‌న్ ధ‌న్ అభివృద్ధి కేంద్రాల‌ను ప్రారంభిస్తున్నాం.
అట‌వీ ఉత్ప‌త్తుల‌కు విపణిలో మంచి ధ‌ర‌లు ల‌భించ‌డానికిగాను ఈ ప్ర‌భుత్వం చ‌ర్య‌లు చేప‌ట్టింది.
ఈ కేంద్రాల ద్వారా అద‌న‌పు విలువ‌ చేకూరేలా అట‌వీ ఉత్ప‌త్తుల‌ను ప్రోత్స‌హించ‌డం జ‌రుగుతుంది.
ఒక నూత‌న విపణిని సృష్టించ‌డం జ‌రుగుతుంది.
స్నేహితులారా,
విలువ అద‌నంగా చేర‌డానికి గ‌ల ప్రాధాన్య‌ాన్ని ఈ రోజున నేను చూశాను.
ముడి చింత‌పండును కిలో 17-18 రూపాయ‌ల‌కు అమ్మారు.
ఇదే చింత‌పండులో నుండి విత్త‌నాల‌ను బయటకు తీసి చ‌క్క‌గా ప్యాక్ చేసి అమ్మితే కిలోకు 50-60 రూపాయ‌లు వస్తాయి.
అంటే చింత‌పండు ధ‌ర మూడు రెట్లు పెరుగుతుందన్న మాట.
సోద‌రులు మరియు సోద‌రీమ‌ణులారా,
ఈ రోజున మేం వ‌న్ ధ‌న్ యోజ‌న‌ను ప్రారంభించాం.
ఈ ఏడాది బ‌డ్జెటు లో ప్ర‌క‌టించిన గోబ‌ర్ద‌న్ యోజ‌న ను గురించి మీరు వినే ఉంటారు.
దీనితోపాటు జ‌న్ ధ‌న్ యోజ‌న‌, వ‌న్ ధ‌న్ యోజ‌న అనే మ‌రో రెండు ప‌థ‌కాలు ఉన్నాయి.
ఈ మూడు పథకాలు మ‌న గ్రామాల ముఖ‌చిత్రాన్ని స‌మూలంగా మార్చేస్తాయి.
దీనికి నేను హామీ ఇస్తున్నాను.
ఆదివాసీల ప్రాధాన్య‌ాల‌ను దృష్టిలో పెట్టుకొని అట‌వీ హ‌క్కుల చ‌ట్టాన్ని క‌ఠినంగా అమ‌లు చేయ‌డం జ‌రుగుతోంది.
వెదురు కు సంబందించిన పురాత‌న చ‌ట్టం విష‌యంలో ఈ మ‌ధ్య‌నే ప్ర‌భుత్వం ఒక నిర్ణ‌యాన్ని తీసుకొది.
ఈ పురాత‌న చ‌ట్టం ప్ర‌కారం ఇంత కాలం వెదురు జాతిని చెట్ల విభాగంలో ఉంచారు.
దీని కార‌ణంగా వెదురును న‌ర‌కాలంటే న్యాయ‌ప‌ర‌మైన చిక్కులు ఎదుర‌య్యేవి.
అయితే కేంద్ర‌ప్ర‌భుత్వం అట‌వీ చ‌ట్టానికి మార్పులు చేసి చెట్ల జాబితా లో నుండి వెదురును తొల‌గించ‌డం జ‌రిగింది.
ఇప్పుడు మీరు చాలా సులువుగా వెదురుకు సంబంధించిన వ్యాపారాన్ని చేసుకోవ‌చ్చు.
వెదురును పెంచుకోవ‌చ్చు.
దాన్ని విపణిలో విక్రయించుకోవ‌చ్చు.
సోద‌రులు మరియు సోద‌రీమ‌ణులారా,
నీళ్లు, భూమి, అడ‌వులు మీవి, మీకు చెందిన‌వి. వీటిపైన హక్కులు మీకే ఉన్నాయి.
ఈ విషయాన్ని ప్ర‌భుత్వం అర్థం చేసుకొంది.
60 సంవ‌త్స‌రాల పాత‌ కాల‌పు వ్య‌వ‌స్థ‌ను మార్చ‌డానికి ప్ర‌భుత్వం కృషి చేసింది.
అలాగే మేం గ‌నుల త‌వ్వ‌కానికి సంబంధించిన గ‌త కాలపు చ‌ట్టాల‌కు మార్పులు చేశాం.
నూత‌న నియ‌మ నిబంధ‌న‌ల ప్ర‌కారం, ఖ‌నిజాల త‌వ్వ‌కం నుండి వ‌చ్చిన ఆదాయంలో కొంత భాగాన్ని స్థానికుల‌ కోసం ఖ‌ర్చు పెట్ట‌డ‌మ‌నేది త‌ప్ప‌నిస‌రి విధానంగా చేశాం.
అందుకే గనులు ఉన్న ప్ర‌తి జిల్లాలో జిల్లా ఖ‌నిజ సంస్థ‌ను ఏర్పాటు చేయ‌డం జ‌రిగింది.
చ‌ట్టంలో ఈ మార్పు చేసిన త‌రువాత ఛ‌త్తీస్ గ‌ఢ్ 3వేల కోట్ల రూపాయ‌ల మేరకు ల‌బ్ధి పొందింది.
ప్ర‌ధాన మంత్రి ఖ‌నిజ్ క్షేత్ర క‌ళ్యాణ్ యోజన లో భాగంగా 60 శాతం నిధుల‌ను ప‌ర్యావ‌ర‌ణ ప‌రిర‌క్ష‌ణ‌ కోసం, కాలుష్య నివార‌ణ‌ కోసం, ఆరోగ్య భ‌ద్ర‌త‌ కోసం, విద్య‌ కోసం, మ‌హిళా, శిశు సంక్షేమం కోసం ఖ‌ర్చు చేయాల‌ని ప్ర‌భుత్వం నిర్ణ‌యించింది.
సోద‌రులు మరియు సోద‌రీమ‌ణులారా,
ఆదివాసీలకు సంబంధించిన విద్య రంగాన్ని అభివృద్ధి చేయ‌డానికి ప్ర‌భుత్వం చ‌ర్య‌లు చేప‌డుతోంది.
వారి ఆదాయానికి ప్రాధాన్య‌ాన్ని ఇస్తూనే ఈ ప‌నిని చేయ‌డం జ‌రుగుతోంది.
ఈ ఏడాది బ‌డ్జెటులో ప‌లు ప్ర‌ధాన ప‌థ‌కాల‌ను మేం ప్ర‌క‌టించ‌డం జ‌రిగింది.
ప్ర‌భుత్వ ల‌క్ష్యం ప్ర‌కారం 2022 కల్లా ప్ర‌తి ఆదివాసీ ప్రాంతంలో ఏక‌ల‌వ్య నమూనా ఆశ్రమ పాఠశాలలను అభివృద్ధి చేయ‌డం జ‌రుగుతుంది.
గిరిజ‌న జ‌నాభా 50 శాతం కంటే ఎక్కువ ఉండ‌డం గానీ, లేదా వారి జ‌నాభా 20 వేల‌కు మించినా గానీ ఆ ప్రాంతాల్లో ఈ తరహా పాఠశాలలను ఏర్పాటు చేయ‌డం జ‌రుగుతుంది.
అన్నిటికీ మించి ప్ర‌భుత్వం చేప‌ట్టిన మ‌రో ప్ర‌ధాన‌మైన ప‌ని ఏంటంటే, ఇది గిరిజ‌నుల గౌర‌వ మ‌ర్యాద‌ల‌కు సంబంధించింది.
దేశ స్వాతంత్ర్య పోరాటంలో గిరిజ‌నులు ప్ర‌ధాన‌మైన పాత్ర‌ను పోషించారు.
ఈ విష‌యంలో గిరిజ‌నులు చేసిన కృషిని మొద‌టి సారిగా ప్ర‌భుత్వం గుర్తించి గౌర‌విస్తోంది.
దేశం లోని వివిధ రాష్ట్రాల‌కు చెందిన గిరిజ‌న స్వాతంత్ర్య స‌మ‌ర‌యోధుల‌ను గౌర‌వించ‌డానికిగాను అంత‌ర్జాతీయ స్థాయి మ్యూజియాన్ని ఏర్పాటు చేయాల‌ని ప్ర‌భుత్వం నిర్ణ‌యించింది.
ఈ మ్యూజియం వ‌ల్ల గిరిజ‌న సోద‌రులు మరియు సోదరీమ‌ణులు వారి పూర్వీకులు చేసిన త్యాగాల‌కు గురించి తెలుసుకొంటూ ఉంటారు.
ఆత్మ‌గౌర‌వాన్ని కాపాడుకోవ‌డానికి ఆ నాడు వారు స్వాతంత్ర్య పోరాటం చేశారు.
స్నేహితులారా,
ఆర్ధిక సాధికారిత‌ను క‌లిగించి, స్థానికంగా తార‌త‌మ్యాల‌ను తొల‌గించ‌డానికిగాను బ్యాంకులు ఉప‌యోగ‌ప‌డ‌తాయి.
నేడు బ్యాంకులు మ‌న జీవితాల్లో త‌ప్ప‌నిస‌రి భాగ‌మ‌య్యాయి.
ఇక్క‌డ స్టేట్ బ్యాంక్ నూత‌న కార్యాల‌యాన్ని ప్రారంభించే అవ‌కాశం నాకు ల‌భించింది.
ఇక్క‌డి ప్ర‌జ‌లు బ్యాంకుల‌కు వెళ్లాలంటే 20-25 కిలోమీట‌ర్ల దూరం ప్ర‌యాణం చేయాల్సి వ‌స్తోంద‌ని నాకు తెలిసింది.
అంతే కాదు బ్యాంకు సిబ్బంది త‌గినంత లేక‌పోవ‌డం వ‌ల్ల ఈ స‌మ‌స్య మ‌రింత అధిక‌మ‌వుతోంద‌ని నాకు తెలిసింది.
ఈ నూత‌న కార్యాల‌యంతో మీరు త‌ప్ప‌నిస‌రిగా ల‌బ్ధి పొంద‌గ‌ల‌రు.
అలాగే తపాలా కార్యాలయాలలో కూడా బ్యాంకులలో ల‌భించే సేవ‌లే ల‌భించేలా చూస్తున్నాం.
బ్యాంకులలో అందుబాటులో ఉండే అన్ని సేవ‌లు పోస్టాఫీసుల్లో ల‌భిస్తున్నాయి.
బ్యాంకు కార్య‌క‌లాపాలు సులువుగా జ‌ర‌గ‌డానికి వీలుగా మేం బ్యాంకు మిత్రాల‌ను ఏర్పాటు చేశాం.
బ్యాంకింగ్ వ్య‌వ‌స్థ ప్రతి గ్రామానికీ విస్త‌రించేందుకు వీలుగా ప్ర‌ధాన మంత్రి జ‌న ధ‌న్ యోజ‌న ను ప్ర‌వేశ‌పెట్టిన అనంతరం ప‌లు నూత‌న ప‌థ‌కాల‌ను రూపొందించ‌డం జ‌రిగింది.
సోద‌రులు మరియు సోద‌రీమ‌ణులారా,
బ్యాంకుల్లో ఖాతాలను క‌లిగి ఉంటే వచ్చే ప్ర‌యోజ‌నాలు ఏమిటో జ‌న ధ‌న్ అకౌంట్లు ఉన్న వారికి బాగా తెలుసు.
మా ప్ర‌భుత్వం తీసుకొన్న చర్య‌ల కారణంగా నేడు 31 కోట్లకు పైగా బ్యాంకు అకౌంట్ల‌ను కొత్త‌గా తెర‌వ‌డం జ‌రిగింది.
ఛ‌త్తీస్ గ‌ఢ్‌లోనే 1 ల‌క్షా 30 వేల మంది బ్యాంకు అకౌంట్ల‌ను తెరిచారు.
ఈ ఖాతాలు అన్నీ పేద‌ల‌కు, ద‌ళితుల‌కు, ఆదివాసీల‌కు, వెన‌క‌బ‌డిన వ‌ర్గాల‌కు చెందిన‌వి.
ఛ‌త్తీస్ గ‌ఢ్ బిడ్డ స‌వితా సాహు గారు న‌డిపిన ఎల‌క్ట్రానిక్ రిక్షా (E-rickshaw) లో ప్ర‌యాణం చేసే అదృష్టం నాకు ల‌భించింది.
స‌వితా గారు త‌న కుటుంబంలో అనేక క‌ష్టాల‌ను ఎదుర్కొన్న‌ట్టు నాకు తెలిసింది.
ఈ స‌మ‌స్య‌ల నడుమ సైతం ఆమె ఇ- రిక్షా ద్వారా జీవ‌నోపాధి ని పొందుతున్నారు.
క‌మిటీ స‌భ్యురాలు కావాల‌నే నిర్ణ‌యం ఆమె తీసుకొని ఆ మార్గంలో ప్ర‌యాణం చేశారు.
ప్ర‌భుత్వ సాయంతో ఆమె ఇప్పుడు గౌర‌వ‌ప్ర‌ద‌మైన జీవితాన్ని గ‌డుపుతున్నారు.
స్వ‌చ్ఛ భార‌త్‌, స్వ‌స్థ భార‌త్ మిశన్‌, బేటీ బ‌చావో బేటీ ప‌ఢావో మిశన్, సుక‌న్య స‌మృద్ధి యోజ‌న మొద‌లైన ప‌లు ప‌థ‌కాల ద్వారా మ‌హిళా సాధికారిత‌కు మా ప్ర‌భుత్వం పెద్ద‌ పీటను వేస్తోంది.
ఉజ్జ్వల ప‌థ‌కం ద్వారా ఛ‌త్తీస్ గ‌ఢ్ మ‌హిళ‌లు కూడా ల‌బ్ధి పొందారు.
ఈ రాష్ట్రంలో ఇప్ప‌టివ‌ర‌కూ దాదాపు 18 ల‌క్ష‌ల మ‌హిళ‌లకు ఉచిత గ్యాస్ క‌నెక్ష‌న్ లను ఇవ్వ‌డం జ‌రిగింది.
దారి త‌ప్పిన యువ‌త‌ను ప్ర‌ధాన స్ర‌వంతి లోకి తీసుకురావ‌డానికిగాను, స్వ‌యం ఉపాధి ప‌థ‌కాల‌ను ప్ర‌వేశంపెట్టి ప్ర‌భుత్వం గ‌ట్టిగా కృషి చేస్తోంది.
ఇందుకోసం ముద్రా యోజ‌న లో భాగంగా పూచీకత్తు లేకుండా బ్యాంకు రుణాల‌ను అందించడం జ‌రుగుతోంది.
ప్ర‌భుత్వ ప‌థ‌కాల‌ నుండి ఎంత వీలైతే అంత ప్ర‌యోజ‌నాలు పొందాల‌ని ఈ ప్రాంతం లోని యువ‌తీయువకులకు నేను విజ్ఞ‌ప్తి చేస్తున్నాను.
ఈ సంద‌ర్భంగా రాష్ట్ర ప్ర‌భుత్వ అధికారుల‌కు, ఇంకా ఇత‌ర సిబ్బందికి నాదొక విన్నపం.
అభివృద్ధి కార్య‌క్ర‌మాల‌ను ముందుకు తీసుకుపోయి మీరు మీ మీ జిల్లాల్లో వాటిని చాలా వేగంగా అమ‌లు చేయండి.
సోద‌రులు మరియు సోదరీమ‌ణులారా
ప్ర‌భుత్వం నూత‌న ప‌థ‌కాల‌ను రూపొందించ‌డ‌మే కాకుండా వాటిని అవ‌స‌రమైన ప్ర‌జ‌ల‌కు అందుబాటు లోకి తేవ‌డానికి గాను అన్ని ర‌కాలుగా కృషి చేస్తోంది.
త‌ద్వారా ఆ ప‌థ‌కాల నుండి వారు ప్ర‌యోజ‌నాన్ని పొంద‌డానికి చ‌ర్య‌లు తీసుకొంటోంది.
ఈ దేశం లోని వెనుక‌బ‌డిన ప్ర‌జ‌లను సాధికారుల‌ను చేయ‌డానికిగాను ప్ర‌భుత్వంతో పాటు మీరు కూడా కృషి చేయాల‌ని నేను విజ్ఞ‌ప్తి చేస్తున్నాను.
మీరు భాగ‌స్వాములైతే అది ప్ర‌భుత్వానికి బ‌ల‌మ‌వుతుంది.
ఈ బ‌లంతో 2022 కల్లా, అంటే దేశానికి స్వాతంత్ర్యం వ‌చ్చి 75 సంవ‌త్స‌రాలైన సంద‌ర్భంగా న్యూ ఇండియా ను నిర్మించాల‌నే నిర్ణ‌యం స‌ఫ‌ల‌మ‌వుతుంది.
త‌ద్వారా బాబాసాహెబ్ ఆంబేడ్ కర్, మ‌హాత్మ గాంధీ ల వంటి మ‌హానుభావులు క‌న్న క‌ల‌లు నిజం అవుతాయి.
హింసా మార్గాన్ని చేప‌ట్టిన యువ‌త‌కు బాబాసాహెబ్ ఆంబేడ్ కర్ జ‌యంతి సంద‌ర్భంగా ఒక విష‌యాన్ని చెప్పాల‌ని అనుకుంటున్నాను.
బాబాసాహెబ్ ఆంబేడ్ కర్ మ‌న‌కు రాజ్యాంగాన్ని అందించార‌ని తెలుసుకోండి.
మీకు ఉన్న హ‌క్కులను గురించి ఆయ‌న రాజ్యాంగంలో రాశారు.
మీ హ‌క్కుల గురించి ఆలోచించే బాధ్య‌త ప్ర‌భుత్వానిది.
హ‌క్కుల‌ కోసం మీరు ఆయుధాల‌ను చేత‌బ‌ట్టి హింసామార్గంలో న‌డ‌వాల్సిన ప‌ని లేదు.
హింసా మార్గాన్ని అనుస‌రిస్తున్న యువ‌తీ యువ‌కుల త‌ల్లితండ్రుల‌కు ఒక విష‌యం చెప్పాల‌ని అనుకుంటున్నారు.
హింసామార్గంలో ప్ర‌యాణం చేస్తున్న‌ వారి నాయ‌కులు ఎవ‌రో ఒక సారి ఆలోచించండి.
వారిలో ఏ ఒక్క‌రూ మీ ప్రాంతానికి చెందిన‌ వారు కాదు.
ఆ నాయ‌కులు మీ ప్రాంతంలో జ‌న్మించ‌లేదు.
వారు బయటి వారు.
ఆ నాయ‌కులు చ‌నిపోరు.
ఈ హింస‌లో మీ పిల్ల‌లు చ‌నిపోతుంటే వారు మాత్రం అడ‌వుల్లో భ‌ద్ర‌మైన ప్రాంతంలో దాక్కొని ఉంటారు.
మీ పిల్ల‌ల జీవితాలు ఇలాగే నాశ‌నం అయిపోవాల‌ని మీరు కోరుకుంటున్నారా ?
ఈ నేత‌లు మీ రాష్ట్రానికి చెందిన‌ వారు కూడా కాదు.
వారు పూర్తిగా బయటి ప్రాంతాల‌ నుండి వ‌చ్చిన‌ వారు.
వారి ఇంటి పేర్ల‌ను, పేర్ల‌ను తెలుసుకుంటే చాలు మీకు ఈ విష‌యం బోధపడుతుంది.
వారు ఏ ప్రాంతం నుండి వ‌చ్చారో మీకు ఇట్టే తెలుస్తుంది.
మీ పిల్ల‌లను చంపే హ‌క్కు ను వారికి మీరు ఎందుకు ఇస్తున్నారు ?
మీ ప్ర‌యోజ‌నాల‌ను కాపాడ‌డానికి మా ప్ర‌భుత్వం నిబ‌ద్ద‌త‌తో ప‌ని చేస్తోంద‌ని నేను చెబుతున్నాను.
మ‌నం అభివృద్ధి బాట‌ను ప‌ట్టాల్సి వుంది.
మీ పిల్ల‌ల‌కు మంచి విద్య ల‌భించ‌డానికి గాను ప్ర‌భుత్వం కృషి చేస్తోంది.
మీ ఉత్ప‌త్తుల‌కు స‌రైన ధ‌ర ల‌భించ‌డానికిగాను, మీరు గౌర‌వ‌ప్ర‌ద‌మైన జీవితాన్ని గ‌డ‌ప‌డానికిగాను ప్ర‌భుత్వం చ‌ర్య‌లు తీసుకొంటోంది.
మీకు ల‌భించవలసిన మందులు, విద్య‌, ఆదాయం మొద‌లైన విష‌యాలలో మీ అవ‌సరాలు తీర‌డానికి వీలుగా భ‌ద్ర‌త ద‌ళాలు రాత్రి ప‌గ‌లు అనే తేడా లేకుండా ప‌ని చేస్తున్నాయి.
ఈ ప్రాంతంలో ఉపాధ్యాయులు వారి బాధ్య‌త‌లను నిర్వ‌హించ‌డానికి వీలుగా, ర‌హ‌దారుల నిర్మాణం స‌క్ర‌మంగా సాగ‌డానికిగాను, టెలిఫోన్ ట‌వ‌ర్ ల నిర్మాణం కొన‌సాగ‌డానికిగాను భ‌ద్ర‌త ద‌ళాలు జీవితాల‌ను త్యాగం చేస్తున్నాయి.
జీవితాల‌ను త్యాగం చేయ‌డంద్వారా ఈ ప్రాంతంలో అభివృద్ధి కోసం భద్రతదళాల వారు ప‌ని చేస్తున్నారు.
రండి..
సోద‌రులు మరియు సోద‌రీమ‌ణులారా.
అంద‌ర‌ం క‌లసి అభివృద్ధి బాట‌లో ప‌య‌నిద్దాం.
ఈ దేశాన్ని నూత‌న శిఖ‌రాల‌కు చేరుద్దాం.
అభివృద్ధిని ఆకాంక్షించే 115 జిల్లాలలో మార్పును తీసుకురాడానికిగాను మ‌నమంతా ప్రతిజ్ఞ‌ను స్వీకరించుదాం.
ఆయుష్మాన్ భార‌త్ క‌ల‌ను సాకారం చేయ‌డానికి కృషి చేద్దాం.
ఈ ఆశ‌తో మీకంద‌రికీ మ‌రోసారి అభినంద‌న‌లు తెలియ‌జేస్తున్నాను..
ఈ అడ‌వుల్లో ఈ ఘనమైన కార్య‌క్ర‌మాన్ని ఏర్పాటు చేసినందుకు అంద‌రికీ అభినంద‌న‌లు.
జయ్ భీమ్‌, జయ్ భీమ్‌, జయ్ హింద్‌.
***
