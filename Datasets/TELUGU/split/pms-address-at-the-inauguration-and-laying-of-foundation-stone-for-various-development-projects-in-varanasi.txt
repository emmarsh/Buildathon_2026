ఉత్త‌ర్ ప్ర‌దేశ్ గవ‌ర్న‌ర్ శ్రీమాన్ రామ్ నాయ‌క్ గారు, ఉత్సాహ‌వంతుడు, అత్యుత్త‌మ‌మైన‌ స్ఫూర్తిని క‌లిగిన‌, క‌ష్ట‌పడే మ‌న‌స్త‌త్వంతో ప‌ని చేస్తున్న విశిష్ట ముఖ్య‌మంత్రి శ్రీమాన్ యోగి ఆదిత్య నాథ్ గారు, కేంద్ర మంత్రివ‌ర్గం లో నా స‌హ‌చ‌రులైన మంత్రులు శ్రీమాన్ మ‌నోజ్ సిన్హా గారు, పార్ల‌మెంట్ లో నా స‌హ‌చ‌రుడు, ఎప్ప‌టి నుంచో నా స్నేహితుడు, ఉత్త‌ర్ ప్ర‌దేశ్ భార‌తీయ జ‌న‌తా పార్టీ అధ్య‌క్షులు శ్రీమాన్ మ‌హేంద్ర నాథ్ పాండే గారు, జ‌పాన్ రాయబార కార్యాలయం కార్యవాహక దూత శ్రీ హిరెకా అసారీ గారు, వారాణసీ కి చెందిన నా సోద‌రులు మరియు సోద‌రీమ‌ణులారా,
అన్నింటి క‌న్నా ముందు దేశం గ‌ర్వించే ప‌ని ని చేసినటువంటి భార‌త మాత యొక్క ఓ ముద్దు బిడ్డ‌ ను ప్ర‌శ‌ంసించాల‌ని నేను తలుస్తున్నాను.
అసమ్ లో న‌వ్ గావ్ జిల్లా దీన్ గామ్ కు చెందిన ఆ యువతి అద్భుత‌ క్రీడాప‌టిమ‌ ను ప్ర‌ద‌ర్శించింది.
మీరంద‌రూ ఇది చూసే వుంటారు..
టెలివిజన్ లో చూసిన వారు ఇది గ‌మ‌నించే వుంటారు..
నేను ఆ అమ్మాయి ప్ర‌తిభ‌ ను ప్ర‌శంసిస్తూ ట్వీట్ కూడా చేశాను.
ప‌రుగుపందెం లో భార‌త‌దేశ క్రీడాకారిణి ముందు ముందుకు దూసుకుపోతూ ప్ర‌పంచ చాంపియ‌న్ లను అధిగమించి వెళ్తుంటే వ్యాఖ్యాత‌లు చాలా ఆశ్చ‌ర్య‌పోయారు.
మ‌న క్రీడాకారిణి ని గురించి వ్యాఖ్యాత‌లు అలా సంభ్ర‌మాశ్చ‌ర్యాల‌తో మాట్లాడుకోవ‌డం మ‌న‌కు ఎంతో గ‌ర్వ‌కార‌ణంగా భావిస్తున్నాను.
మ‌హిళా క్రీడాకారిణి హిమ‌ దాస్ ఆ విజ‌యాన్ని సాధించడం ద్వారా దేశానికి కీర్తి ప్ర‌తిష్ట‌లను సంపాదించి పెట్టింది.
ఆ అమ్మాయి సాధించిన‌ విజ‌యాన్ని మీరంద‌రూ చూసే వుంటారు.
తాను గెలిచాన‌ని తెలుసుకున్న వెంట‌నే ఆమె భార‌త‌దేశపు మువ్వ‌న్నెల జెండా ను ప‌ట్టుకోవ‌డం కోసం చేతులు చాపుతూ ప‌రుగెత్తింది.
జాతీయ జెండా చేతి కి ఎప్పుడొస్తుందా అని ఎదురు చూసిన ఆ క్ష‌ణాల్లో ఆమె హృద‌య‌మంతా విజ‌యానందం నిండిపోయింది.
త్రివర్ణ పతాకాన్ని ఊపుతూనే అసమీ వ‌స్త్రాన్ని త‌న మెడ‌ చుట్టూ క‌ప్పుకోవ‌డం ఆమె మ‌రచిపోలేదు.
ప‌త‌కాన్ని అందించిన‌ప్పుడు ఆమె స‌గ‌ర్వంగా నిల‌బ‌డి వున్న‌ప్పుడు జాతీయ గీతం జ‌నగ‌ణమ‌ణ ఆలాప‌న జ‌రిగింది.
ఆ స‌మ‌యంలో 18 ఏళ్ల వయస్సున్న హిమ‌ దాస్ కన్నుల వెంబడి విజ‌యానందంతో కూడిన అశ్రువులను మీరు చేసే వుంటారు.
ఆ ఆనంద‌ బాష్పాలు భార‌త‌ మాత కు అంకితం.
ఇటువంటి దృశ్యాలు 125 కోట్ల మంది భార‌తీయుల‌కు స‌రికొత్త శ‌క్తి ని, స్ఫూర్తి ని ఇస్తాయి.
ఒక చిన్న ప‌ల్లెటూరు లో వ్య‌వ‌సాయ కుటుంబంలో జ‌న్మించిన హిమ‌ దాస్ 18 నెల‌ల క్రితం జిల్లా స్థాయి క్రీడ‌లలో పాల్గొన్నారు.
అంత‌వ‌ర‌కు రాష్ట్ర‌ స్థాయి కి రాలేదు.
కానీ ఈ 18 నెల‌ల్లోనే ఆమె ఎంత‌గానో ఎదిగి అంత‌ర్జాతీయ‌ స్థాయి లో దేశానికి పేరు ను సంపాదించి పెట్టారు.
మ‌నకు అంద‌రికీ గ‌ర్వ‌కార‌ణం గా నిలచారు.
హిమ‌ దాస్ కు ఇవే నా అభినంద‌న‌లు.
ఆమె కు నా శుభాకాంక్ష‌లు కూడాను.
ఆమె విజ‌యాన్ని త‌లుచుకొని మీరు కూడా క‌ర‌తాళ‌ ధ్వ‌నుల‌తో ఆమెకు అభినంద‌న‌లు తెల‌పండి.
ద‌య‌చేసి అంతా శుభాకాంక్ష‌లు తెలియజేయండి.
అసమ్ బిడ్డ దేశానికి గ‌ర్వ‌కార‌ణంగా నిలచింది.
ఆమె కు అనేక శుభాభినంద‌న‌లు.
సోద‌రులు మరియు సోద‌రీమణులారా,
శ్రావ‌ణ మాసం బాబా భోలేనాథునికి (భగవాన్ శివునికి) ఎంతో ప్రియ‌మైన‌టువంటిది.
మ‌రి కొన్ని రోజుల్లో దేశ‌వ్యాప్తంగా ఉన్న ప‌ర‌మేశ్వ‌రుని భ‌క్తులు కాశీ కి చేరుకుంటారు.
ఈ పండుగ‌ కోసం ఏర్పాట్లు చాలా వేగంగా జ‌రుగుతున్నాయి.
సోద‌రులు మరియు సోద‌రీమణులారా,
ఈ పండుగ‌ కోసం ఏర్పాట్లు చేసుకుంటూ మ‌నం అంద‌ర‌మూ ఎంతో సంద‌డిగా వున్న ఈ స‌మ‌యంలో అన్నింటిక‌ న్న ముందుగా ఆ కుటుంబాల బాధ‌ ను మీతో పంచుకోవాల‌నుకుంటున్నాను.
గత కొంత కాలంగా ప్ర‌మాదాల్లో త‌మ వారిని కోల్పోయిన కుటుంబాల ఆవేద‌న ఇది.
బనార‌స్ లో జ‌రిగిన ప్ర‌మాదంలో ఎంతో విలువైన ప్రాణాలు పోవ‌డం బాధాక‌రం.
బాధిత కుటుంబాల‌న్నింటికీ నా ప్ర‌గాఢ సానుభూతి ని తెలియ‌జేస్తున్నాను.
ఇత‌రుల ఆవేద‌న‌ ను పంచుకోవ‌డం, సహాయం చేసే, ద‌య చూపే గుణాల‌ను క‌లిగి వుండ‌డం కాశీ లో క‌నిపించే ప్ర‌ధాన గుణం.
ప‌ర‌మేశ్వ‌రుని వలెనే చాలా సాధార‌ణంగా వ్య‌వ‌హ‌రించ‌డం, ప్ర‌తి ఒక్కరి బాధ‌ ను, క‌ష్టాల‌ను త‌న‌లో ఇముడ్చుకునే గంగా మాత గుణాన్ని క‌లిగి వుండ‌డం బనార‌స్ సంప్ర‌దాయం.
బనారస్ ప్ర‌జ‌లు దేశంలో గాని, ప్ర‌పంచంలో గాని ఎక్క‌డ వున్నా ఈ విలువ‌లను ఎన్నటికీ మ‌రువరు.
మిత్రులారా,
బనార‌స్ వంద‌లాది సంవ‌త్స‌రాలుగా ఇలాగే ఉంది.
సంప్ర‌దాయాల్లో మునిగి తేలుతున్న ప్రాంత‌ం ఇది.
21వ శ‌తాబ్దం అవ‌స‌రాల‌కు అనుగుణంగా కాశీ ని అభివృద్ది చేయ‌డానికిగాను గ‌త నాలుగు సంవ‌త్స‌రాలుగా బనార‌స్ పౌరాణిక అస్థిత్వానికి నూత‌న గుర్తింపును సాదించ‌డానికి నిత్యం కృషి జ‌రుగుతూనే ఉంది.
నూత‌న భార‌త‌దేశం కోసం ఆధునిక శ‌రీరంతో గ‌ల పురాత‌న ఆత్మ‌ ను నిర్మించ‌డం జ‌రుగుతోంది.
ఇక్క‌డి సంస్కృతి విలువ‌లు అలాగే ఉంటాయి.
అయితే సౌక‌ర్యాలు మాత్రం పూర్తి స్థాయి లో ఆధునిక వ్య‌వస్థ‌ల‌ ద్వారా అందించడం జ‌రుగుతుంది.
బ‌నార‌స్ మారిన ముఖ‌చిత్రం ఇప్పుడు అన్ని వైపుల‌ నుంచీ క‌నిపిస్తోంది.
ఇప్పుడు ఎవ‌రైనా బనార‌స్ ర‌హ‌దారుల‌ను, కూడ‌ళ్ల‌ను, సందు గొందులను, న‌దీతీరాల‌ను, చెరువుల‌ను చూస్తే ఎంతో ఆనందాన్ని పొందుతారు.
పై నుంచి వేలాడే విద్యుత్తు తీగ‌లు ఇప్పుడు క‌నిపించ‌వు.
పెద్ద పెద్ద వీధి దీపాల‌ను అమ‌ర్చాము.
మ‌న‌స్సు కు ఉల్లాసం క‌లిగించేలా ఫౌంటెన్ లను ఏర్పాటు చేశాము.
మిత్రులారా,
గ‌త నాలుగు సంవ‌త్స‌రాల్లో బనార‌స్ లో వేల కోట్ల రూపాయ‌ల పెట్టుబ‌డుల‌ను పెట్ట‌డం జ‌రిగింది.
ఈ ప్ర‌వాహం కొన‌సాగుతుంది.
2014 త‌రువాత అనేక స‌వాళ్ల‌ను ఎదుర్కొన్నాము.
గ‌త ప్ర‌భుత్వాలు కాశీ అభివృద్ధి కోసం ఆశించినంత మ‌ద్ద‌తు ను ఇవ్వ‌లేదు.
అభివృద్ధి కి మ‌ద్ద‌తు ఇవ్వ‌క‌పోవ‌డాన్ని ప‌క్క‌న పెడితే నిజానికి అనేక ఇబ్బందుల‌ను సృష్టించాయి.
భారీ స్థాయి లో ప్ర‌జాతీర్పు వెలువ‌డి ఉత్త‌ర్ ప్ర‌దేశ్ లో బిజెపి ప్ర‌భుత్వం ఏర్ప‌డిన అనంతరం ఉత్త‌ర్ ప్ర‌దేశ్ వ్యాప్తంగా చూసిన‌ప్పుడు కాశీ లో అభివృద్ధి ఎంతో వేగంగా జ‌రుగుతోంది.
ఇందులో భాగంగానే కాసేప‌టి క్రితం నేను వేయి కోట్ల రూపాయ‌ల విలువైన ప‌థ‌కాల‌ను ప్రారంభించ‌డం గాని, శంకుస్థాప‌న చేయ‌డం గాని జ‌రిగింది.
దాదాపు 30కి పైగా ప్రాజెక్టుల‌కు సంబంధించిన ప‌నులివి.
కేంద్ర, రాష్ట్ర ప్రభుత్వాలకు సంబంధించిన ఈ ప‌థ‌కాలు ర‌హ‌దారులు, ర‌వాణా, నీటి స‌ర‌ఫ‌రా, మురికినీటి పారుద‌ల వ్య‌వ‌స్థ‌, వంట‌గ్యాస్‌, పారిశుధ్యం, న‌గ‌ర సుంద‌రీక‌ర‌ణ మొద‌లైన‌ వాటికి సంబంధించిన‌వి. వీటితో పాటు ఆదాయపు ప‌న్ను ట్రిబ్యూన‌ల్ స‌ర్క్యూట్ బెంచ్ ఏర్పాటు, కేంద్ర ప్ర‌భుత్వ ఉద్యోగుల కోసం ఆరోగ్య కేంద్రాన్ని ఏర్పాటు చేయ‌డం జ‌రిగింది.
సోద‌రులు మరియు సోద‌రీమణులారా,
బనార‌స్ లో చోటు చేసుకొంటున్న మార్పుల కార‌ణంగా దీని చుట్టుప‌క్క‌ల పల్లెలు కూడా లబ్ధి ని పొందుతున్నాయి.
పరిసర గ్రామాల‌కు సంబంధించిన ప‌లు తాగునీటి ప‌థకాల‌ను ఈ రోజున ప్ర‌జ‌ల‌కు అంకితం చేయ‌డం జ‌రిగింది.
ఇక్క‌డ‌కు వ‌చ్చిన రైతు సోద‌రులు మరియు రైతు సోద‌రీమ‌ణుల‌కు నేను ప్ర‌త్యేకంగా అభినంద‌న‌లు తెలియ‌జేయాల‌నుకుంటున్నాను.
ఇక్క‌డ కార్గో కేంద్రాన్ని నిర్మించాము.
దీనికి పునాది రాయి ని వేసే అదృష్టం నాకు దక్కింది.
అంతే కాదు దీనిని ఇప్పుడు ప్ర‌జ‌ల‌కు అంకితం చేసే అదృష్టం కూడా నాకే ల‌భించింది.
మిత్రులారా,
ఈ కార్గో కేంద్రం ఈ ప్రాంతం లోని అన్న‌దాత‌ల‌కు వ‌రం లాంటిది.
అతి త‌క్కువ‌ స‌మ‌యం లోనే పాడ‌యిపోయే కూర‌గాయ‌లు, బంగాళ‌దుంప‌, బీన్స్‌, టోమాటో లు మొద‌లైన‌ వాటిని ఇక్క‌డ దాచుకోవ‌చ్చును.
ఇక ముందు కూర‌గాయ‌లు, పండ్లు పాడ‌యిపోతాయ‌నే బెంగ అక్కర లేదు.
త‌ద్వారా వ‌చ్చే న‌ష్టాలు ఇక ముందు రావు.
రైల్వే స్టేశన్ కూడా ద‌గ్గ‌ర‌ లోనే ఉంది.
ఇప్పుడు మీరు చాలా సులువుగా మీ కూర‌గాయ‌లను, పండ్ల‌ ను ఇత‌ర న‌గ‌రాల‌కు స‌ర‌ఫ‌రా చేయ‌వ‌చ్చు.
సోద‌రులు మరియు సోద‌రీమణులారా,
వేగ‌వంత‌మైన ర‌వాణా ద్వారా సాధించ‌గ‌లిగే మార్పు మార్గాన్ని మా ప్ర‌భుత్వం అనుస‌రిస్తోంది.
దాదాపుగా మా పూర్తి స్థాయి దృష్టి ని దేశ తూర్పు ప్రాంతం పైన పెట్టాము.
ఈ దూర‌దృష్టి తోనే కొద్దిసేప‌టి క్రితం ఆజమ్ గఢ్ లో పొడ‌వైన ఎక్స్‌ప్రెస్ వే కోసం పునాది రాయి ని వేయ‌డం జ‌రిగింది.
మిత్రులారా,
మ‌ర‌ణించిన త‌రువాత ముక్తి ని ఇచ్చే పుణ్య ప్ర‌దేశం కాశీ అనేది ప్ర‌జ‌ల విశ్వాసం.
అయితే అంతే కాదు ఇక్క‌డ జీవితాన్నివెతుక్కోవ‌డానికి వ‌చ్చే ప్ర‌జ‌ల‌కు కూడా కొదువ‌ లేదు.
ఈ న‌గ‌రం వైద్యానికి ప్ర‌సిద్ధి చెందుతోంది.
ప్ర‌జ‌ల రోగాల‌ను త‌గ్గించి వారిని అనారోగ్య ఇక్కట్టుల బారి నుంచి విముక్తుల‌ను చేస్తోంది.
మీ వంటి ప్ర‌జ‌ల స‌హ‌కారంతో బనార‌స్ తూర్పు భార‌త‌దేశం లోకెల్లా ముఖ్య‌ ఆరోగ్య‌ కేంద్రంగా రూపొందుతోంది.
విద్య‌ రంగంలో ప్ర‌సిద్ధి చెందిన బనార‌స్ హిందు యూనివ‌ర్సిటీ వైద్య‌ రంగంలోనూ గుర్తింపు ను పొందుతోంది.
అంత‌ర్జాతీయ స్థాయి ఆరోగ్య‌ సంస్థ‌ ను నెల‌కొల్ప‌డానికిగాను ఈ మ‌ధ్య‌నే బిహెచ్ యు ప్రతిష్టాత్మకమైన ఎఐఐఎంఎస్ తో ఒప్పందం కుదుర్చుకుంది.
ఒక ర‌కంగా చెప్పాలంటే ఈ సంస్థ ఏర్పాటు ఇప్ప‌టికే ప్రారంభ‌మైంది.
దీని ఫ‌లితాల‌ను త్వ‌ర‌లోనే ఇక్క‌డి ప్ర‌జ‌లు అందుకోబోతున్నారు.
బనార‌స్ ప్ర‌జ‌ల‌కు గాని, బనార‌స్ ను సంద‌ర్శించేవారికి గాని సంధానం చాలా ముఖ్యం.
అందుకే రహదారి కావ‌చ్చు, రైలు మార్గం కావ‌చ్చు..
కాశీ కి ప‌లు నూత‌న సౌక‌ర్యాల‌ను అంద‌జేస్తున్నాము.
ఈ మార్గం లో ప‌ని ప్రారంభమైంది.
రైల్వేస్టేశన్ ముఖ‌ చిత్రాన్ని మార్చ‌డానికి ప‌నులు మొద‌ల‌య్యాయి.
వారాణసీ నుంచి అల‌హాబాద్ , చ‌పారా ల‌కు చేరుకోవ‌డానికిగాను ఉన్న రైల్వే ట్రాక్‌ను రెట్టింపు చేయ‌డం ద్వారా సంధానాన్ని పెంచే ప‌ని చాలా వేగంగా జ‌రుగుతోంది.
వారాణసీ నుంచి బ‌లియా వ‌ర‌కు గ‌ల రైల్వే ట్రాక్ విద్యుతీక‌ర‌ణ పూర్త‌ి అయింది.
ఈ రోజు నుంచి ఈ మార్గం లో మెమూ రైలు తిర‌గ‌డం మొద‌లైంది.
ఇప్పుడే నేను ఆ రైలు కు ప‌చ్చ జెండా ను చూపెట్టాను.
ఇప్పుడు బ‌లియా, గాజీపూర్ ల‌ నుంచి ప్ర‌జ‌లు ఈ రైలు లోనే ఇక్క‌డ‌కు రాగ‌లుగుతారు.
వారాణసీ లో ప‌ని అయిపోయిన త‌రువాత సాయంత్రం తిరిగి త‌మ ప్రాంతాల‌కు వెళ్లిపోగ‌లుగుతారు.
ఈ కొత్త రైలు వ‌ల్ల ఈ మార్గం లోని ప్ర‌జ‌లకు దూర‌ ప్రాంతాల రైళ్ల‌ను ఎక్క‌డం వ‌ల్ల వ‌చ్చే ఇబ్బందులు తొల‌గిపోతాయి.
సీట్లు లేకుండా గుంపు లో నిల‌బ‌డి ప్ర‌యాణించే బాధ త‌ప్పుతుంది.
మిత్రులారా,
కాశీ లో భ‌క్తుల‌కు మెరుగైన స‌దుపాయాలను క‌ల్పించే కార్య‌క్ర‌మం కొన‌సాగుతోంది.
దేశ‌ విదేశాల నుంచి మ‌హా శివుడిని ద‌ర్శించుకునేందుకు వ‌చ్చే భ‌క్తుల‌కు ఎటువంటి అసౌక‌ర్యం లేకుండా, ఎలాంటి స‌మ‌స్య‌లు ఎదురవకుండా ఏర్పాట్లు జ‌రుగుతున్నాయి.
పంచ‌కోశి రహదారి విస్త‌ర‌ణ ప‌నులు కూడా ఈ రోజు నుంచి ప్రారంభం అవుతాయి.
అలాగే సాంస్కృతిక‌, ఆధ్యాత్మిక ప్రాధాన్యం గ‌ల ప్రాంతాల‌కు దారి తీసే రెండు డ‌జ‌నులకు పైగా రోడ్ల‌ ను అభివృద్ధి చేయ‌డమో, లేదా పూర్తిగా పున‌ర్నిర్మించ‌డమో జ‌రిగింది.
ఆ రోడ్ల‌న్నింటినీ ప్ర‌జ‌ల‌కు కొద్ది క్ష‌ణాల క్రిత‌మే అంకితం చేశాము.
సోద‌రులు మరియు సోద‌రీమ‌ణులారా,
అంత‌ర్జాతీయ ప‌ర్యట‌క చిత్ర‌ ప‌టం లో కాశీ ప్ర‌ముఖ స్థానాన్ని ఆక్ర‌మిస్తోంది.
రుద్రాక్ష పేరిట ఇక్క‌డ నిర్మించ‌ త‌ల‌పెట్టిన అంత‌ర్జాతీయ స‌మావేశ మందిరానికి ఈ రోజున శంకుస్థాప‌న జ‌రిగింది.
రెండు సంవత్సరాల కిందట జ‌పాన్ ప్ర‌ధాని, నా స‌న్నిహిత మిత్రుడు శ్రీ శింజో ఆబే నాతో పాటు కాశీ సంద‌ర్శ‌న‌ కు వ‌చ్చిన‌ప్పుడు కాశీ ప్ర‌జ‌ల‌కు దీనిని బ‌హూక‌రించారు.
వ‌చ్చే ఏడాదిన్న‌ర‌, రెండేళ్ల కాలం లో ఈ ప్రాజెక్టు పూర్త‌ి కానుంది.
కాశీ వాసులు, దేశ ప్ర‌జ‌లు అంద‌రి త‌ర‌ఫున జ‌పాన్ ప్ర‌ధాని ఆబే గారి కి నా హృద‌య‌పూర్వ‌క కృత‌జ్ఞ‌త‌లు తెలియజేస్తున్నాను.
మిత్రులారా,
ఒక్క కాశీ లోనే కాకుండా మొత్తం ఉత్త‌ర్ ప్ర‌దేశ్ లో యోగి గారు, ఆయ‌న బృందం ప‌ర్యట‌కాన్ని ప్రోత్స‌హిస్తున్నందుకు చాలా ఆనందంగా ఉంది.
ఈ అంశాన్ని దృష్టి లో పెట్టుకొని చారిత్ర‌క ప్రాధాన్యం గ‌ల స్థ‌లాలను ప‌రిశుభ్రం చేసి, సుంద‌రీక‌రించే ప‌ని ని కూడా చేప‌ట్టారు.
యుపి ప్ర‌జ‌లంద‌రి ముందు చూపు స్వ‌చ్ఛ‌త వైపే ఉండాలి.
ఈ దిశ‌గా స్వ‌చ్ఛ భార‌త్ కార్య‌క్ర‌మం అత్యంత ప్ర‌శంస‌నీయం.
స్వ‌చ్ఛ‌మైన‌, సుంద‌ర‌మైన‌, ఆరోగ్య‌వంత‌మైన భార‌తావ‌ని కోసం మీరంతా చేస్తున్నటువంటి కృషి ప్ర‌శంస‌నీయం.
మిత్రులారా,
కాశీ గొప్ప‌త‌నాన్ని, చారిత్ర‌క విలువ‌ ను కాపాడేందుకు మీరు చేస్తున్న కృషి అమూల్యం.
నాలుగు సంవ‌త్స‌రాల క్రితం వారాణసీ వ్య‌వ‌స్థ అంతా తీవ్ర ప్ర‌మాదం లో ఉన్న విష‌యం మ‌నం మ‌రచిపోకూడ‌దు.
మీ ప‌రిస‌రాల చుట్టూ ఉన్న చెత్త‌, పార్కులలో మురికి, దారుణ‌మైన రోడ్ల‌, పొంగి పారే మురుగుకాల్వ‌లు, స్తంభాల నుంచి వేలాడే విద్యుత్తు తీగలు, నిరంత‌రం వాహనాల రాకపోకలు నిలచిపోతుండడం వంటి ప‌రిస్థితులను గురించి, కాశీ న‌గ‌రానికి దారి తీసే బ‌బ‌ద్ పురా విమానాశ్రయ రహదారి దు:స్థితి ని గురించి మీరందరూ మ‌రచిపోయి వుండ‌వ‌చ్చు.
విమానాశ్ర‌యానికి వెళ్లే బ‌దులు ప్ర‌జ‌లు కంటోన్మెంట్ రైల్వే స్టేశన్‌ కు వెళ్ల‌డానికే ప్రాధాన్యం ఇచ్చే వారు.
గంగా న‌ది గ‌ట్ల ప‌రిస్థితి ఏమిటో మీ లో ప్ర‌తి ఒక్క‌రికీ తెలిసిన విష‌య‌మే.
గ‌తంలో ప‌ని చేసిన ప్ర‌భుత్వ వ్య‌వ‌స్థ‌ లు దీనిని గురించి ఎంత మాత్రం ప‌ట్టించుకోలేదు.
గంగా మాత‌పై ఎంత ధ‌నాన్ని దుర్వినియోగం చేశారో తెలియ‌చేసే ఖాతాలు ఏవీ లేవు.
గంగాన‌ది ప్ర‌స‌రించ‌డానికి అవ‌రోధ‌మే కాకుండా న‌ది స్వ‌చ్ఛ‌త కూడా ప్ర‌శ్నార్థ‌క‌మే.
మృత‌ దేహాలు న‌దిలో కొట్టుకుంటూ పోయేవి.
అంత దారుణ‌మైన స్థితి లో గంగానది శుద్ధి కార్య‌క్ర‌మాన్ని చేప‌ట్ట‌డం జ‌రిగింది.
ఈ రోజున స్వ‌చ్ఛ గంగ కార్య‌క్ర‌మం అమిత వేగంగా అమ‌లు జ‌రుగుతోంది.
ఒక్క బనార‌స్ యే కాదు, గంగోత్రి, గంగాసాగ‌ర్ ల‌లో కూడా ఈ కార్య‌క్ర‌మం స‌మాంత‌రంగా అమ‌లు జ‌రుగుతోంది.
గంగాన‌ది స్వ‌చ్ఛ‌తే కాకుండా, న‌గ‌ర కాలుష్యాల‌ను గంగ‌ లోకి వ‌ద‌ల‌డాన్ని నిలువ‌రించే దిశ‌గా కూడా ఏర్పాట్లు జ‌రిగాయి.
ఇందుకోసం ఇప్ప‌టికి 21 వేల కోట్ల రూపాయ‌ల‌కు పైగా పెట్టుబ‌డితో 200కి పైగా పథకాల‌కు ఆమోదం తెలిపాము.
ప‌లు మురుగునీటి ప‌థ‌కాలు ప్ర‌జ‌ల‌కు ఇప్ప‌టికే అందుబాటులోకి తేవ‌డం, లేదా కొద్ది స‌మ‌యం క్రిత‌మే కొన్నింటికి శంకుస్థాప‌న చేయ‌డం జ‌రిగింది.
మిత్రులారా,
గ‌తంలో నిర్మించిన మురుగునీటి శుద్ధి ప్లాంటులు ఏవీ స‌రిగా ప‌ని చేయ‌నంత అస‌మ‌ర్థ‌త అప్ప‌టి ప్ర‌భుత్వాల‌ది.
కానీ ఇప్పుడు నిర్మిస్తున్న ప్లాంటులన్నీ స‌క్ర‌మంగా ప‌ని చేసేందుకు ప్ర‌భుత్వం చ‌ర్య‌లు తీసుకుంటోంది.
ఏ ఒక్క మురుగునీటి శుద్ధి ప్లాంటు ను నిర్మించినా అది క‌నీసం 15 సంవ‌త్స‌రాలు ప‌ని చేసేలా చూస్తున్నాము.
అంటే మురుగునీటి శుద్ధి ప్లాంటులు నిర్మించ‌డ‌మే కాదు, అవి ప‌ని చేసేటట్టు కూడా కృషి చేస్తున్నాము.
కొంత స‌మ‌యం ప‌ట్ట‌వ‌చ్చు, శ్ర‌మ కావ‌చ్చు కానీ శాశ్వ‌త వ్య‌వ‌స్థ‌ లను నిర్మిస్తున్నాము.
రానున్న కాలంలో వీటి ఫ‌లితం బనార‌స్ ప్ర‌జ‌ల‌కు కనపడుతుంది.
సోద‌రులు మరియు సోద‌రీమ‌ణులారా,
ఈ రోజున ఇక్క‌డ జ‌రుగుతున్న కార్య‌క్ర‌మం బనార‌స్ ను స్మార్ట్ సిటీ గా మార్చుతుంది.
ఒక స‌మ‌గ్ర క‌మాండ్‌, కంట్రోల్ సెంట‌ర్ ఏర్పాటు కూడా త్వ‌రిత గ‌తిన సాగుతోంది.
దేశం లోని మొత్తం వ్య‌వ‌స్థ‌లు, వాటి నిర్వ‌హ‌ణ అంతా ఈ కేంద్రమే నియంత్రిస్తుంది.
అటువంటి 10 ప్రాజెక్టుల‌పై ప్ర‌స్తుతం ప‌ని జ‌రుగుతోంది.
మిత్రులారా,
స్మార్ట్ సిటీ అనేది న‌గ‌రాల్లో మౌలిక వ‌స‌తులను మెరుగుప‌రచే ఒక ప్ర‌చార కార్య‌క్ర‌మం ఏ మాత్రం కాదు, దేశానికే కొత్త గుర్తింపు ను ఇచ్చేటటువంటి ఒక ఉద్య‌మం.
యంగ్ ఇండియా, న్యూ ఇండియా కు చిహ్నం అది.
అదే విధంగా డిజిట‌ల్ ఇండియా, మేక్ ఇన్ ఇండియా కార్య‌క్ర‌మాలు కూడా సామాన్య జీవుల జీవితాల‌ను స‌ర‌ళం చేస్తున్నాయి.
ఇందులో మ‌న ఉత్త‌ర్ ప్ర‌దేశ్ నాయ‌క‌త్వ పాత్ర ను పోషిస్తోంది.
చ‌క్క‌ని పారిశ్రామిక విధానం త‌యారు చేసి పెట్టుబ‌డుల‌కు అనుకూల‌మైన వాతావ‌ర‌ణం క‌ల్పించినందుకు యోగి గారిని, ఆయ‌న బృందం అంత‌టినీ నేను అభినందిస్తున్నాను.
దాని ఫ‌లితాలు ఇప్పుడిప్పుడే క‌నిపిస్తున్నాయి.
కొద్ది రోజుల క్రిత‌మే నోయెడా లో శాంసంగ్ కంపెనీ కి చెందిన ప్ర‌పంచం లోనే అది పెద్ద త‌యారీ యూనిట్ ను దేశ ప్రజలకు అంకితం చేసే అవ‌కాశం నాకు దక్కింది.
ఇది వేలాది ఉపాధి అవ‌కాశాలను అందుబాటులోకి తీసుకువస్తుంది.
గ‌త నాలుగు సంవత్సరాల కాలంలో దేశంలో మొబైల్ త‌యారీ యూనిట్ ల సంఖ్య 2 నుంచి 120 కి పెరిగింద‌ని, వాటిలో 50 యుపి లోనే ఉన్నాయ‌ని తెలిస్తే మీరు ఎంతో గ‌ర్వ‌ిస్తారు.
ఈ కార్ఖానా లు ఈ రోజున 4 ల‌క్ష‌ల మంది యువ‌త‌కు ఉద్యోగావ‌కాశాలను క‌ల్పించాయి.
మిత్రులారా,
మేక్ ఇండియా కు తోడు డిజిట‌ల్ ఇండియా కూడా ఉపాధి క‌ల్ప‌న‌కు స‌మ‌ర్థ‌వంత‌మైన కార్య‌క్ర‌మంగా నిలచింది.
ఈ రోజున టాటా క‌న్స‌ల్టెన్సీ స‌ర్వీసెస్ (టిసిఎస్)కు చెందిన అతి పెద్ద బిపిఓ ప్రారంభం అవుతోంది.
ఈ కేంద్రం బనార‌స్ యువ‌త‌కు ఉపాధి అవ‌కాశాలను అందుబాటులోకి తీసుకువస్తుంది.
సోద‌రులు మరియు సోద‌రీమ‌ణులారా,
ఎక్క‌డ ఉపాధిక‌ల్ప‌న కార్య‌క్ర‌మం చేప‌ట్టినా అక్క‌డ ప‌ని చేసే త‌ల్లుల, సోద‌రీమ‌ణుల కోసం ప్ర‌త్యేకంగా దృష్టి పెట్ట‌డం జ‌రుగుతోంది.
ముద్ర స్కీమ్ లో భాగంగా బ్యాంకు పూచీకత్తు ల‌తో ప‌ని లేకుండా స్వ‌తంత్రోపాధి రుణాలను అందించ‌డంలో కావ‌చ్చు, ఉచిత గ్యాస్ సిలిండ‌ర్ ల పంపిణీ వంటి భిన్న కార్య‌క్ర‌మాల ద్వారా పేద‌ మాతృమూర్తులు, సోద‌రీమ‌ణుల జీవితాల్లో ఎంతో ప‌రివ‌ర్త‌న ను తీసుకువ‌స్తున్నాము.
అంద‌రికీ స్వ‌చ్ఛ ఇంధ‌నాన్ని అందించే ఒక బృహ‌త్ కార్య‌క్ర‌మం కాశీ లో అమ‌లవుతోంది.
సిటీ గ్యాస్ పంపిణీ వ్య‌వ‌స్థ ను ప్ర‌జ‌ల‌కు అంకితం చేయ‌డం ఇందులో ఒక భాగ‌మే.
ఇందుకోసం అల‌హాబాద్ నుంచి బెనార‌స్ కు ఒక పైప్ లైన్ నిర్మాణం జ‌రిగింది.
ఇప్ప‌టి వ‌ర‌కు బనార‌స్ లోని 8 వేల ఇళ్ల‌ కు గ్యాస్ గొట్టపు మార్గాల క‌నెక్ష‌న్ లు వేయ‌డం జ‌రిగింద‌ని చెప్ప‌డానికి నేను ఆనందిస్తున్నాను.
40 వేలకు పైగా ఇళ్ల‌కు కూడా గొట్టపుమార్గం నిర్మాణం ప‌నులు జ‌రుగుతున్నాయి.
మిత్రులారా,
ఇది న‌గ‌రం లోని ఇంధ‌నానికి సంబంధించిన ప్రాజెక్టు మాత్ర‌మే కాదు, మొత్తం ప‌ర్యావ‌ర‌ణానికి సంబంధించింది.
పిఎన్ జి కావ‌చ్చు, లేదా సిఎన్ జి కావ‌చ్చు, ఈ మౌలిక‌ వ‌స‌తులు న‌గ‌రం లోని కాలుష్యాన్ని గ‌ణ‌నీయంగా త‌గ్గిస్తాయి.
బనార‌స్ లో బ‌స్సులు, కార్లు, ఆటోలు సిఎన్‌జి తో న‌డిస్తే ఎన్ని ఉపాధి అవ‌కాశాలు అందుబాటులోకి వ‌స్తాయో ఊహించుకోండి.
మిత్రులారా,
నేను ఎప్ప‌డు జ‌పాన్ ప్ర‌ధాని తో భేటీ అయినా, లేదా ఏ ఒక్క భార‌తీయుడు ఆయ‌న‌ను క‌లిసే అవ‌కాశం లభించినా కాశీ అనుభ‌వాన్ని, కాశీ ప్ర‌జ‌లు త‌న‌ను స్వాగ‌తించిన తీరును ఆయ‌న ప్ర‌స్తావిస్తారు; ఎప్పుడూ కాశీ ని పొగడుతారు.
కొద్ది కాలం క్రితం ఫ్రాన్స్ అధ్య‌క్షుడు కూడా నాతో పాటు కాశీ కి వ‌చ్చారు.
ఆ రోజున కాశీ ప్ర‌జ‌లు ఆయ‌న‌ ను స్వాగ‌తించిన, స‌త్క‌రించిన తీరు ను చూసి యావ‌త్ ఫ్రాన్స్ ఈ రోజుకు కూడా దానిని గురించి గ‌ర్వంగా చెప్పుకుంటూ ఉంటుంది.
స్వ‌యంగా ఫ్రాన్స్ అధ్య‌క్షుడు కూడా ఈ విష‌యాన్ని చెబుతారు.
ఇదే కాశీ సాంప్ర‌దాయం, ఇదే కాశీ చూపే ఆద‌రం.
ప్ర‌పంచానికి కాశీ అందించే గుబాళింపు ఇది.
కాశీ ప్ర‌జ‌ల ప్రేమాభిమానాలు నమ్మ శక్యం కానివి.
కాశీ కి చెందిన ప్రియ‌మైన నా సోద‌రులు మరియు సోద‌రీమ‌ణులారా,
మ‌రో సారి కాశీ ప్ర‌జ‌లంద‌రికీ వారి ప్రేమాభిమానాలు, కాశీ కి ప్ర‌త్యేక‌మైన సాన్నిహిత్యం, అతిథి మ‌ర్యాద‌లు ప్ర‌పంచం యావ‌త్తు కు చూపించే అతి పెద్ద అవ‌కాశం దొరికింది.
అందుకు కావ‌ల‌సిన ఏర్పాట్ల‌న్నీ మీరు చేస్తారా ?
మీరంద‌రూ అద్భుత స్వాగ‌తం ప‌లుకుతారా?
కాశీ ని గ‌ర్వ‌కార‌ణంగా నిల‌బెడ‌తారా ?
ప్ర‌తి ఒక్క అతిథిని హృద‌య‌పూర్వ‌కంగా పొగుడుతారా ?
మీరు త‌ప్ప‌నిస‌రిగా ఇవ‌న్నీ చేస్తారా ?
హామీ ఇవ్వండి.
జ‌న‌వ‌రి 21 నుంచి 23 తేదీల మ‌ధ్య‌ కాశీ లో ప్ర‌వాసీ భార‌తీయ దివ‌స్ జ‌రుగుతోంది.
ప్ర‌పంచంలోని ప‌లు దేశాల్లో నివ‌శిస్తున్న ప్ర‌వాసీ భార‌తీయులంద‌రూ ఈ కార్య‌క్ర‌మానికి హాజ‌రు కానున్నారు.
ప్ర‌పంచం లోని ఏ ప్రాంతానికైనా వెళ్లండి, అక్క‌డ వ్యాపారాలు, రాజ‌కీయం, ప్ర‌భుత్వ నిర్వ‌హ‌ణ‌లో భార‌తీయులున్నారు.
వారంతా జ‌న‌వ‌రి 21-23 తేదీల మ‌ధ్య ఇక్క‌డ‌కు వ‌స్తారు.
వారిలో కొంద‌రి పూర్వీకులు నాలుగైదు త‌రాల కింద‌ట‌నే విదేశాల‌కు త‌ర‌లిపోయి ఇంత‌వ‌ర‌కు రానే లేదు.
అటువంటి వారి సంతానం కూడా తొలి సారిగా ఈ భూమిని ద‌ర్శించుకునేందుకు భార‌తదేశానికి వ‌స్తున్నారు.
అటువంటి అతి పెద్ద సంఘ‌ట‌న కాశీ ప్ర‌తిష్ఠ‌ ను పెంచుతుందా, లేదా నాకు చెప్పండి.
వారికి ఘ‌నంగా స్వాగ‌తం చెప్పేందుకు మ‌నం ఏర్పాట్లు చేయాలా, వ‌ద్దా ?
వారంద‌రినీ ఆహ్వానించేందుకు అనుకూల‌మైన వాతావ‌ర‌ణాన్ని మ‌నం క‌ల్పించాలా, వ‌ద్దా ?
ప్ర‌పంచం అంతా కాశీ ని పొగ‌డాలా, వ‌ద్దా ?
అందుకు స‌మాయ‌త్తం కండి.
ప్ర‌పంచం అంతటి నుంచి అతిథులు జ‌న‌వ‌రి 21- 23 తేదీల మ‌ధ్య‌ కాశీ లో విడిది చేస్తారు.
ఆ త‌రువాత వారు 24వ తేదీన ప్ర‌యాగ్ రాజ్ కు వెళ్లి కుంభ‌మేళా ను సంద‌ర్శిస్తారు.
26వ తేదీన ఢిల్లీ కి చేరుకుంటారు.
మీ ఆతిథ్యాన్ని వారంద‌రికీ అందించండంటూ మిమ్మల్ని నేను ప్ర‌త్యేకంగా కోరుతున్నాను.
కాశీ నివాసుల్లో ఒక‌డుగా నేను కూడా జ‌న‌వ‌రి 21వ తేదీన భుజం భుజం క‌లిపేందుకు మీతో ఉంటాను.
ప్ర‌పంచం మొత్తం నుంచి భార‌తీయులు ఇక్క‌డ‌కి వ‌స్తారు.
అత్యంత ముఖ్య‌మైన సంద‌ర్భం ఇది.
వారికి ఆతిథ్యం క‌ల్పించేందుకు స‌మాయ‌త్తం అవండి.
కాశీ కి చెందిన ప్రియ‌మైన నా సోద‌రులు మరియు సోద‌రీమ‌ణులారా,
ఈ రోజు మీ ప్రాంతాన్ని సంద‌ర్శించే అవ‌కాశం నాకు చిక్కింది.
ప‌లు ప‌థ‌కాలను మీ అంద‌రికీ అంకితం చేయ‌డంతో పాటు మ‌రి కొన్నింటికి శంకుస్థాప‌న చేసే అవ‌కాశం కూడా లభించింది.
మీ అంద‌రికీ ప్రాతినిధ్యం వ‌హిస్తున్న పార్ల‌మెంట్ స‌భ్యునిగా ఈ ప్రాంతం అభివృద్ధికి చేత‌నైనంత కృషి చేయ‌డం, ఎంత క‌ష్ట‌ప‌డ‌గ‌ల‌నో అంత‌గా క‌ష్ట‌ప‌డ‌డం నా బాధ్య‌త‌.
ఆ ప‌ని ని నేను చేస్తున్నాను, చేస్తూనే వుంటాను.
మ‌రో సారి కాశీ ప్ర‌జ‌లంద‌రికీ హృద‌య‌పూర్వ‌కంగా అభివాదం చేస్తున్నాను.
దయచేసి నాతో గొంతు క‌లుపుతూ బిగ్గ‌ర‌గా అనండి ‘హ‌ర‌ హ‌ర మ‌హాదేవ‌’ అని.
మీకు అనేక ధ‌న్య‌వాదాలు.
