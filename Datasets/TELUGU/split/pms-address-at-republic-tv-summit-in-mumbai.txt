ముందుగా, ముంబయి ఆసుప‌త్రి విషాద‌ భ‌రిత ప్ర‌మాదం లో ప్రాణాలు కోల్పోయిన‌ వారికి నేను నా హృద‌య‌పూర్వక సంతాపాన్ని తెలియజేస్తున్నాను.
ఈ విషయమై మ‌హారాష్ట్ర ముఖ్యమంత్రి తో మాట్లాడాను.
బాధితుల‌ కు రాష్ట్ర ప్ర‌భుత్వం చేతనైనంత సహాయాన్ని అందిస్తోంది.
ప్రియ‌తములను కోల్పోయిన కుటుంబాల‌ కు ఇదే నా సానుభూతి.
మిత్రులారా,
ఒక పత్రికా రచయిత నిర్వ‌హ‌ణ‌ లోను మరియు పత్రికా రచన కు కట్టుబడినటువంటి రిప‌బ్లిక్ టీవీ ఒక శ‌క్తివంత‌మైన‌ ప్ర‌యోగం.
చాలా త‌క్కువ స‌మ‌యం లో మీ చానల్ త‌న స‌త్తా ను చాటింది.
దేశం లోని ప్ర‌జ‌ల‌కు స‌రైన స‌మాచారాన్ని అందించ‌డం లో మీరు కీల‌క‌ పాత్ర‌ ను పోషిస్తున్నారు.
ఈ సంద‌ర్భం గా రిప‌బ్లిక్ టీవీ యాజ‌మాన్యాని కి, ఇక్క‌డ ప‌ని చేస్తున్న ప్ర‌తి జ‌ర్న‌లిస్టు కు ఈ సంస్థ‌ కోసం దేశం లోని వివిధ ప్రాంతాల‌ నుండి ప‌నిచేస్తున్న రిపోర్ట‌ర్ల‌ కు, స్ట్రింగ‌ర్ల‌ కు నా అభినంద‌న‌లు తెలియ‌జేస్తున్నాను.
భార‌త‌దేశం ఎదుర్కొంటున్న వ‌ర్త‌మాన ప‌రిస్థితుల‌పైన చ‌ర్చ‌ కోసం ఏర్పాటు చేసే ఇలాంటి కార్య‌క్ర‌మాలు, త‌ద్వారా ల‌భించే దిశ అనేవి ప్ర‌జ‌ల‌ కు స్ఫూర్తి ని ఇస్తాయి.
స‌మ‌స్య‌ల‌ కు ప‌రిష్కారాల ను సూచించ‌డానికి ఉప‌యోగ‌ప‌డ‌తాయి.
దీని కోసం కృషి చేస్తున్న మీకు ఇవే అభినంద‌న‌లు.
మిత్రులారా,
స్వాతంత్ర్యం రావడాని కన్నా ముందు స్వాతంత్ర్య స‌మ‌ర‌ యోధులే జ‌ర్న‌లిస్టులు గా ప‌ని చేసే వారు.
దేశానికి స్వాతంత్ర్యాన్ని తీసుకురావ‌డం లో వార్తాప‌త్రిక‌లు కీల‌క పాత్ర‌ను పోషించాయి.
స్వాతంత్ర్యం వ‌చ్చిన త‌రువాత దేశాభివృద్ధి ని కాంక్షించే క‌థ‌నాల ఆవ‌శ్య‌క‌త ఏర్ప‌డింది.
దేశం కోసం ఏదైనా చేయాల‌నే ఆకాంక్ష చాలా ముఖ్య‌మైంది.
దాన్ని ముందుకు తీసుకుపోవాల‌ని దేశ ప్ర‌జ‌లు భావించారు.
స్వ‌రాజ్యమ‌నేది ఎంత గొప్ప స్ఫూర్తిదాయ‌క‌మైందో..
సురాజ్యం..
అంటే సుప‌రిపాల‌న కూడా అంతే ముఖ్యం.
ప‌లు రంగాల్లో అంత‌ర్జాతీయ ప్ర‌మాణాలను సాధించ‌డం చాలా ముఖ్యం.
త‌ద్వారానే ప్ర‌పంచం లో భార‌త‌దేశం బ‌ల‌మైన శ‌క్తి గా ఎదుగగలుగుతుంది.
ప్ర‌స్తుతం మ‌న ప్రసార మాధ్యమాలు భార‌త‌దేశం యొక్క వాణి ని అంత‌ర్జాతీయ స్థాయి లో వినిపించవలసిన అవ‌స‌ర‌ం ఉంది.
విజ్ఞాన శాస్త్రం, సాంకేతిక విజ్ఞానం రంగాల్లో, ప‌రిశోధ‌న‌ల్లో, క్రీడారంగం లో భార‌త‌దేశం ప్ర‌తిభ‌ ను చూపుతున్న‌ట్టే ప్రసార మాధ్యమాల రంగం లో కూడా చూపాలి.
భార‌తీయ ప్రసార మాధ్యమాలు ఈ స‌వాలు ను స్వీక‌రించవలసిన స‌మ‌య‌ం ఇది.
మిత్రులారా,
మెరపు వేగం, భార‌త‌దేశం..ఈ రెండు ప‌దాలు 130 మంది భార‌తీయుల భావావేశాల‌ కు ప్రాతినిధ్యం వహిస్తున్నాయి.
యావత్తు ప్ర‌పంచ‌ం ఈ భావావేశాల‌ను, ప్ర‌కంప‌న‌ల‌ను గ‌మ‌నిస్తోంది.
ప్ర‌జా జీవితాని కి సంబంధించి ప్ర‌తి అంశంలో అంత‌ర్జాతీయం గా త‌న‌కు ద‌క్కవలసిన స‌రైన స్థానం లోకి చాలా వేగం గా భార‌త‌దేశం దూసుకుపోతోంది.
ప్ర‌తి స్థాయి లో భార‌త‌దేశ అస్థిత్వం బ‌లోపేత‌ం అవుతోంది.
ఆర్ధికం గా కావ‌చ్చు, ప్ర‌తిభ‌ప‌రం గా కావ‌చ్చు, సామాజిక ప్రాధాన్యాల్లో కావ‌చ్చు, సాంస్కృతిక విలువ‌ల్లో కావ‌చ్చు, లేదా వ్యూహాత్మ‌క శ‌క్తిలో కావ‌చ్చు..
భార‌త‌దేశం పటిష్ఠమవుతోంది.
మిత్రులారా,
ఈ రోజున నేను మీడియా వేదిక మీద మాట్లాడుతున్నాను.
మీకు ప్ర‌శ్న‌లంటే చాలా ఇష్టం.
కాబ‌ట్టి నేను కొన్ని ప్ర‌శ్న‌ల‌ తో మొద‌లుపెడ‌తాను.
హిందీ లో ఒక పెద్ద‌ల మాట ఉంది.
జైసా సంగ్ వైసా రంగ్ అని అంటారు.
అంటే ఒక మ‌నిషి ని అత‌ని చుట్టు ప‌క్క‌ల ఉన్న‌ వారిని బ‌ట్టి తెలుసుకోవ‌చ్చని దీని అర్ఘం.
మీతో కొంత స‌మ‌యం గ‌డ‌ప‌డం ద్వారా నాకు కూడా ఆ మాట వ‌ర్తిస్తోంది.
ప్ర‌శ్న‌ల్లో చాలా స‌మాచారం దాక్కొని ఉన్న‌ట్టుగా నా ప్ర‌శ్న‌ల్లోనే మీరు స‌ర్జింగ్ ఇండియా ను గురించి స‌మాధానాలను తెలుసుకోగ‌ల‌రు.
మిత్రులారా,
భార‌త‌దేశం ఐదు ట్రిలియ‌న్ డాల‌ర్ల‌ ఆర్ధిక వ్య‌వ‌స్థ‌ ను క‌లిగిన దేశాల క్ల‌బ్ లో చేరుతుందని నాలుగు సంవ‌త్స‌రాల క్రితం ఎవ‌రైనా భావించారా ?
సులువు గా వ్యాపార నిర్వ‌హ‌ణ ర్యాంకుల్లో భార‌త‌దేశ స్థానం 142 నుండి 77కు ఎగ‌బాకుతుంద‌ని, చాలా త్వ‌ర‌లోనే మొద‌టి యాభై దేశాల స‌ర‌స‌కు చేరుకుంటుంద‌ని నాలుగు సంవ‌త్స‌రాల క్రితం ఎవ‌రైనా త‌ల‌పోశారా ?
ఏసీ రైళ్ల‌ లో ప్ర‌యాణించే వారి కంటే విమానాల్లో ప్ర‌యాణించే వారి సంఖ్య ఎక్కువ‌ గా ఉంటుంద‌ని నాలుగేళ్ల క్రితం ఎవ‌రైనా అనుకున్నారా ?
రిక్షా న‌డిపేవాళ్లు, కూర‌గాయ‌లు అమ్మేవాళ్లు, టీ అమ్ముకునే వాళ్లు భీమ్ యాప్ ను ఉప‌యోగిస్తార‌ని, రూపే డెబిట్ కార్డుల‌ ను ఉప‌యోగించ‌డం ద్వారా వారి ఆత్మ‌విశ్వ‌సాన్ని పెంచుకుంటార‌ని నాలుగేళ్ల క్రితం ఎవ‌రైనా ఆలోచించారా ?
నాలుగేళ్ల క్రితం, భార‌త‌దేశ విమాన‌యాన రంగం లో చాలా వేగంగా అభివృద్ధి జ‌రుగుతుంద‌ని, మ‌న కంపెనీ లు వేయి నూత‌న విమానాల‌ కోసం ఆర్డ‌ర్లు ఇస్తాయ‌ని ఎవ‌రైనా భావించారా ?
భార‌త‌దేశానికి స్వాతంత్ర్యం వ‌చ్చిన త‌రువాత ఇంత‌వ‌ర‌కు ప్రైవేటు వి, ప్ర‌భుత్వాని వి క‌లుపుకొని మ‌న ద‌గ్గ‌ర ప‌ని చేస్తున్న విమానాలు 450.
ఇప్పుడు ఒక ఏడాది లోనే వేయి విమానాల‌ కోసం ఆర్డ‌ర్ ఇవ్వ‌డం జ‌రిగింది.
జాతీయ నీటి ర‌వాణా మార్గాల‌నేవి వాస్త‌వ రూపందాలుస్తాయ‌ని, కోల్ కాతా నుండి వారాణసీ వ‌ర‌కు గంగాన‌ది మీద సరకుల రావాణా ఓడ ప్ర‌యాణం చేస్తుంద‌ని నాలుగు సంవ‌త్స‌రాల క్రితం ఎవ‌రైనా అనుకున్నారా ?
ఇంజిన్ లేకుండానే ప‌ని చేసే ఏసీ రైలు గంట‌ కు 180 కిలోమీట‌ర్ల వేగం తో భార‌త‌దేశం లో ప్ర‌యాణం చేస్తుంద‌ని, అందులోనూ అది భార‌త‌దేశం లోనే త‌యార‌వుతుంద‌ని నాలుగేళ్ల క్రితం ఎవ‌రైనా అనుకున్నారా ?
భార‌త‌దేశం ఒకేసారి వంద ఉప‌గ్ర‌హాల‌ ను ప్ర‌యోగించి రికార్డు సృష్టిస్తుంద‌ని నాలుగేళ్ల క్రితం ఎవ‌రైనా ఆలోచించారా ?
అంతే కాదు, భార‌త‌దేశం తాను నిర్దేశించుకున్న గ‌గ‌న్ యాన్ ల‌క్ష్యం వైపు గా ముంద‌డుగు వేస్తోంది.
స్టార్ట్ -అప్ కంపెనీ ల‌ నుండి, క్రీడ‌ల‌ వ‌ర‌కు అన్ని రంగాల్లో భార‌త‌దేశం వెలిగిపోతుంద‌ని నాలుగేళ్ల క్రితం ఎవ‌రైనా భావించారా ?
మిత్రులారా,
హెలికాప్ట‌ర్ల కుంభ‌కోణం లో ద‌ళారీ పాత్ర పోషించిన క్రిష్టియ‌న్ మైఖేల్ ను భారతదేశానికి తీసుకురాగ‌ల‌మ‌ని, అతడు జైలు పాలవుతాడని నాలుగేళ్ల క్రితం ఎవ‌రూ భావించ‌లేదు.
1984వ సంవత్సరం లో జ‌రిగిన సిక్కుల ఊత‌కోచ కేసు లో నిందితులైన కాంగ్రెస్ నాయ‌కుల‌ కు శిక్ష ప‌డుతుంద‌ని, బాధితుల‌ కు న్యాయం జ‌రుగుతుంద‌ని నాలుగేళ్ల క్రితం ఎవ‌రూ అనుకోలేదు.
మొత్తాని కి ఈ మార్పుల‌న్నీ ఎలా జ‌రిగాయి ?
అదే దేశం, అప్ప‌టి ప్ర‌జ‌లే ఇప్పుడు ఉన్నారు.
అదే అధికారులు ఉన్నారు.
మ‌న‌కు ఉన్న వ‌న‌రులు కూడా అప్పుడు ఇప్పుడు అదే విధం గా ఉన్నాయి.
అయినా ఈ మార్పు రావ‌డానికి వెనుక‌ గ‌ల కార‌ణ‌ం ఏమిటి ?
మిత్రులారా,
ఇక్క‌డ ఒక ర‌క‌మైన మ‌న‌స్త‌త్వం వ్యాపించి ఉంది.
ప్ర‌భుత్వాని కి వ్య‌తిరేకం గా ఎవ‌రైనా కోర్టు మెట్లు ఎక్క‌గానే ఎవ‌రైనా ఏమ‌ని భావిస్తున్నారు..
ప్ర‌భుత్వానిదే త‌ప్పంతా, ప్ర‌భుత్వం పై ఆరోప‌ణ‌లు చేసిన వ్య‌క్తి స‌రైన‌ వాడే అని ప్ర‌జ‌లు న‌మ్మే వారు.
సాధార‌ణం గా ఇది మ‌న మ‌న‌స్తత్వం.
కుంభ‌కోణాలు జ‌రిగాయ‌ని, అవినీతి జ‌రిగిందంటూ వ‌చ్చే ఆరోప‌ణ‌లు నిజ‌మేన‌ని అనుకున్నాం.
ఎందుకంటే గ‌త అనుభ‌వాల రీత్యా అలా భావిస్తూ వ‌చ్చాం.
కానీ మొద‌టిసారి గా ఈ ప‌రిస్థితి లో మార్పు ను చూశాం.
ప్ర‌భుత్వాని కి వ్య‌తిరేకం గా స‌ర్వోన్న‌త న్యాయ‌స్థానం లో అవినీతి ఆరోప‌ణ‌లు రాగానే అలా ఆరోప‌ణ‌లు చేసిన‌ వారి కి కోర్టు స్ప‌ష్ట‌మైన స‌మాధానం ఇచ్చింది.
మా ప్ర‌భుత్వం లో ఎలాంటి అవినీతి జ‌ర‌గలేద‌ని ప‌నులు పార‌ద‌ర్శ‌కం గా, నిజాయతీ గా జ‌రిగాయ‌ని పేర్కొంది.
మన దేశం లో ఇలాంటి మార్పు వ‌స్తుంద‌ని నాలుగేళ్ల క్రితం ఎవ‌రూ భావించ‌లేదు.
సోద‌రులు మరియు సోద‌రీమ‌ణులారా,
మీరు ప్ర‌సారాలు చేసే స‌మ‌యం లో తెర‌ మీద రెండు గడుల ను ప్రదర్శిస్తూ గ‌తానికి సంబంధించిన ప‌రిస్థితి ని, వ‌ర్త‌మాన ప‌రిస్థితి ని పోల్చిచూపిస్తుంటారు.
మీలాగా నాకు కూడా గ‌తానికి, వ‌ర్త‌మానానికి సంబంధించిన ఆస‌క్తిక‌ర‌మైన దృశ్యాలు ఉన్నాయి.
త‌ద్వారా అభివృద్ధి లో వేగం గా దూసుకుపోతున్న భార‌త‌దేశ దృశ్యం ఎంతో ప్ర‌భావవంతం గా క‌నిపిస్తోంది.
మిత్రులారా,
2014వ సంవత్సరం కంటే ముందు మ‌న దేశం లో పారిశుధ్యం, ప‌రిశుభ్ర‌త లు అనేవి 40 శాతం కంటే త‌క్కువ గా ఉండేవి.
2018వ సంవత్సరం ముగిసే సరికి ఈ ప‌రిస్థితి లో మార్పు వ‌చ్చింది.
ఈ శాతం 97కు చేరుకుంది.
2014వ సంవత్సరం కంటే ముందు భార‌త‌దేశం లో యాభై శాతం కంటే త‌క్కువ‌ మంది బ్యాంకు ఖాతాల ను క‌లిగివున్నారు.
2018వ సంవత్సరం నాటి కి దేశం లో దాదాపుగా అన్ని కుటుంబాలు బ్యాంకు ల వ్య‌వ‌స్థ‌ లోకి వ‌చ్చాయి.
ఇక ప‌న్నుల‌ ను చెల్లించే వారి విష‌యాని కి వ‌స్తే 2014వ సంవత్సరం కంటే ముందు వీరి సంఖ్య 3 కోట్ల 80 ల‌క్ష‌లు.
ఈ సంవత్సరం లో ఈ సంఖ్య దాదాపు గా 7 కోట్ల‌ కు చేరుకుంది.
అలాగే ప‌న్న‌లు క‌ట్ట‌డానికి గాను పేర్ల‌ను న‌మోదు చేసుకున్న వ్యాపార‌వేత్త‌ ల సంఖ్య 65 ల‌క్ష‌లు మాత్ర‌మే ఉండేది.
కానీ ఈ ఒక‌టిన్న‌ర సంవ‌త్స‌రాల్లో 55 ల‌క్ష‌ల మంది నూత‌న వ్యాపార‌వేత్త‌లు ముందుకు వచ్చి వారి పేర్ల‌ను న‌మోదు చేసుకున్నారు.
2014వ సంవత్సరం కంటే ముందు రెండు కంపెనీ లు మాత్ర‌మే మొబైల్ ఫోన్ లను త‌యారు చేసేవి.
ఇప్పుడు దేశం లో మొబైల్ ఫోన్ లను త‌యారు చేసే కంపెనీల సంఖ్య 120.
అంటే 2 నుండి 120కి చేరుకుంది.
మిత్రులారా,
గ‌తాని కి, వ‌ర్త‌మానాని కి సంబంధించిన ఈ రెండు దృశ్యాలు వేగం గా అభివృద్ధి చెందుతున్న భార‌త‌దేశం దృశ్యాన్ని చాలా బ‌లం గా ప్ర‌తిబింబిస్తున్నాయి.
విధాన‌ప‌ర‌మైన పాల‌న మీద ఆధార‌ప‌డి ప్ర‌భుత్వం ముందుకు పోతోంది కాబ‌ట్టి మ‌నం సాధించే విజ‌యాలు సాధ్య‌మ‌వుతున్నాయి.
అంతే కాదు, అంద‌రూ ఊహించ‌గ‌లిగే, పార‌ద‌ర్శ‌క విధానాల కార‌ణం గా ఇది సాధ్య‌పడుతోంది.
ఈ విధానాల ఫ‌లితం గా దేశం లో ప్ర‌ధాన ర‌హ‌దారుల‌ ను నిర్మిస్తున్నాం.
రైలు లైన్ ల నిర్మాణం, విద్యుదీక‌ర‌ణ చాలా వేగం గా జ‌ర‌గ‌డంవ‌ల్ల అవి రెట్టింపు అవుతున్నాయి.
వంద కొత్త విమానాశ్ర‌యాల‌కు, హెలికాప్ట‌ర్ లకు సంబంధించిన ప‌నులు..
గ‌త 30, 40 సంవ‌త్స‌రాలు గా పేరుకుపోయి ఉన్న ప‌నులు..
ఇప్పుడు పూర్తి అవుతున్నాయి.
ఈ రోజు న మీరు ఎక్క‌డ‌కు పోయినా అక్క‌డ ప‌నులు జ‌రుగుతున్న విష‌యాన్ని తెలియ‌జేసే నోటీసు బోర్డు లు క‌నిపిస్తాయి.
మిత్రులారా,
నిజాని కి ఈ సైన్ బోర్డు లు ప్ర‌గ‌తి ని సాధిస్తున్న భార‌త‌దేశాన్ని ప‌ట్టి చూపుతున్నాయి.
ర‌హ‌దారులు, ఫ్లై-ఓవ‌ర్లు, మెట్రోలు..
మొద‌లైన‌ వాటిన‌న్నింటినీ నిర్మిస్తున్న‌ది ఒక న్యూ ఇండియా నిర్మాణం కోస‌మే.
ఈ రోజు న నేను ఉంటున్న ఈ న‌గ‌రానికి ది సిటీ ద‌ట్ నెవ‌ర్ స్టాప్స్‌ అనే పేరు ఉంది.
అలుపు లేని ప్ర‌యాణం చేస్తున్న న‌గ‌రం గా ప్ర‌జాద‌ర‌ణ పొందింది ఈ న‌గ‌రం.
ఈ రోజు న మీకు నేను అదే విష‌యాన్ని చెప్ప‌ద‌ల్చుకున్నాను.
భార‌త‌దేశం ద కంట్రీ ద‌ట్ నెవ‌ర్ స్టాప్స్ గా పేరు సంపాదించుకుంటోంది.
ఎక్క‌డా ఆగ‌కుండా ప్ర‌గ‌తి దారి లో ముందుకు సాగుతోంది.
ఎక్క‌డా ఆగే ప్ర‌స‌క్తి లేదు, నెమ్మ‌దించ‌డ‌మ‌నేది ఉండ‌ద‌ని భార‌త‌దేశం చాటుతోంది.
మిత్రులారా,
2014వ సంవత్సరం లో బిజెపి ప్ర‌భుత్వం ఏర్ప‌డిన త‌రువాత‌ ముంబయి లో అనేక ప‌నులు ప్రారంభ‌ం అయ్యాయి.
22 కి.మీ.
పొడ‌వైన ముంబయి ట్రాన్స్ హార్బ‌ర్ లింక్‌, ముంబయి- అహ‌మదాబాద్ బులిట్ రైలు, రెండు దోవ ల స‌బర్బ‌న్ కారిడోర్‌, వంద‌లాది కిలోమీట‌ర్ల పొడ‌వైన మెట్రో కారిడార్ ..మొద‌లైన ప‌నులు మా ప్ర‌భుత్వం ఏర్ప‌డిన త‌ర్వాత‌నే మొద‌ల‌య్యాయి.
నిత్యం ర‌ద్దీగా ఉండే అంధేరి విరార్ లైను లో మ‌రిన్ని రైళ్ల‌ ను చేరుస్తార‌ని నాకు తెలిసింది.
త‌ద్వారా ఆ రూటు లో సామ‌ర్థ్యం 33 శాతం పెర‌గ‌నుంది.
మిత్రులారా,
ఎన్నెన్నో అవ‌స‌రాలు దేశ వ్యాప్తం గా నిత్యం ఎదురు చూసేవి.
గ‌త కొన్ని ద‌శాబ్దాలు గా ముంబయి అవ‌స‌రాలు అనేకం వెలుగు చూశాయి.
కానీ వాటి ని తీర్చే ప‌నులు ఇప్పుడే ప్రారంభ‌ం అయ్యాయి.
ఎందుకు ?
ఈ ప్ర‌శ్న‌ కు స‌మాధానం కూడా చెప్పాల‌ని అనుకుంటున్నాను.
ప్రసార మాధ్యమాలు స‌మాధానం ఇచ్చే ప‌ద్ధ‌తుల్లోనే స‌మాధానం ఇవ్వ‌డానికి నేను ప్ర‌య‌త్నిస్తాను.
నాకు ఎప్పుడు స‌మ‌యం దొరికినా అర్న‌బ్ కార్య‌క్ర‌మాల‌ను చూస్తాను.
చూడ‌డం కంటే ఎక్కువ‌ గా- ఆయ‌న త‌న కార్య‌క్ర‌మం లో ఎలాగ బోలెడంత మంది అతిథుల‌ ను ఆహ్వానించి, వారి తో కలసి కూర్చొని ప్ర‌శ్న‌ లను అడిగి జ‌వాబు లను రాబడుతోందీ- నేను వింటాను.
ఆయ‌న కార్య‌క్ర‌మం లో రెండు బాక్సులు గానీ, లేదా అనేక బాక్సులు గానీ ఉంటాయి.
మిత్రులారా,
అలాంటిదే ఒక విండో ను ప్రతి నెల ఢిల్లీ లోని ప్ర‌ధాన మంత్రి కార్యాల‌యం లోనూ ఏర్పాటైంది.
ఈ సమావేశమే ప్ర‌గ‌తి సమావేశం.
ఇందులో- ద‌శాబ్దాలు గా ఆగిపోయిన ప్రోజెక్టు లను సమీక్షించడం జ‌రుగుతుంది.
గడచిన నాలుగు సంవ‌త్స‌రాల లో వెదకి వెదకి నేను ఎప్పటి నుండో ఫైళ్ల లో కూరుకుపోయినటువంటి ప్రాజెక్టు ల ను వెలికితీశాను.
నేను ఈ విష‌యంలో మీకు తెలియజెప్పదలచుకొంటున్నది ఏమిటంటే, ఇంతవరకు 12 లక్ష‌ల కోట్ల రూపాయ‌ల‌కు పైగా పాత ప్రోజెక్టుల‌ ను ఈ సమావేశాల లో స‌మీక్షించ‌డం జ‌రిగింది.
ఒక్కొక్క ప్రోజెక్టు కు ఎంతటి ప్రాధాన్య‌ం ఉంటుంది, దాని వెనుక సాగిన ఎటువంటి శ్రమ ఉంటుంది..
వీటన్నింటినీ నేను మీకు ముంబయి నే ఉదాహ‌ర‌ణ గా తీసుకొని తెలియజేస్తాను.
మిత్రులారా,
నాకు చాలా స్ప‌ష్టంగా గుర్తుంది.
మూడు సంవత్సరాల క్రితం ప్ర‌గ‌తి స‌మావేశం లో జ‌రిగిన న‌వీ ముంబయి అంత‌ర్జాతీయ విమానాశ్ర‌యం సంగ‌తి ప్ర‌స్తావ‌న‌ కు వచ్చింది.
నాకు చాలా ఆశ్చ‌ర్య‌మేసింది..
ముంబయి లో రెండో విమానాశ్ర‌యం నిర్మించ‌డానికి గాను 1997 నవంబ‌ర్ లో మొద‌టిసారి గా కమిటీని ఏర్పాటు చేశారు.
ఆ రోజు నుండి 20 ఏళ్ల పాటు దానికి సంబంధించిన ఫైళ్లు అటూ ఇటూ తిరుగుతూ వ‌చ్చాయి.
ఫైళ్లు అటూ ఇటూ ఎగురుతూ వున్నాయంటే స‌మంజ‌సం గా ఉంటుంది.
అనేక ప్ర‌భుత్వాలు ఏర్ప‌డ్డాయి, మారిపోయాయి.
కానీ విమానాల‌కు బ‌దులుగా ఫైళ్లు మాత్ర‌మే ఎగురుతూ వ‌చ్చాయి.
న‌వీ ముంబయి కి సంబంధించిన‌ ఫైలు కు మోక్షం రాలేదు.
ప్ర‌గ‌తి స‌మావేశం లో మా ప్ర‌భుత్వం ప‌లు చ‌ర్య‌ల‌ను తీసుకుంది.
అధికారుల‌ ను, ప్ర‌భుత్వ విభాగాల‌ ను ఓ చోటు కు తీసుకు వచ్చి ప్రాజెక్టు ముందు ఉన్న అన్ని అడ్డంకుల‌ ను తొల‌గించ‌డం జ‌రిగింది.
ఇప్పుడు న‌వీ ముంబయి విమానాశ్ర‌యాని కి సంబంధించిన ప‌ని చాలా వేగంగా కొన‌సాగుతోంది.
మీకు చెప్పింది ఒక ప్రోజెక్టు ను గురించి మాత్ర‌మే.
ఇలాంటి అనేక ప్రోజెక్టుల‌ ను ..12 ల‌క్ష‌ల కోట్ల రూపాయ‌ల విలువైన ప్రాజెక్టుల‌ను చాలా వేగం గా ముందుకు తీసుకుపోవ‌డం జ‌రిగింది.
భార‌త‌దేశం చాలా దూకుడు గా ప్ర‌గ‌తి సాధించ‌డానికి గాను ప‌ని సంస్కృతి లో సాధించిన మార్పునకు ఇది స‌జీవ ఉదాహ‌ర‌ణ‌ గా నిలుస్తోంది.
మిత్రులారా,
కొన్ని సంవ‌త్స‌రాల క్రితం ఒక కార్య‌క్ర‌మం లో నేను..
ఇద్దరు స్నేహితుల క‌థ‌ ను చెప్పాను.
అన‌గ‌న‌గా ఇద్ద‌రు స్నేహితులు..
వారు అలా తిరిగి వ‌ద్దామ‌ని అడ‌వి లోకి వెళ్లారు.
అయితే ఆ అడ‌వి క్రూర మృగాలు గ‌ల చిట్ట‌డివి.
దాంతో వారు ఆత్మ‌ర‌క్ష‌ణ‌ కోసం త‌మ‌ తో పాటు మంచి నాణ్య‌మైన పిస్తోలు ను, తుపాకీ ని తీసుకుపోయారు.
కొంత‌దూరంపోయిన త‌రువాత ముందు ఏముందో స్ప‌ష్టం గా క‌నిపించ‌క‌పోవ‌డంతో కారు లో నుండి దిగి న‌డ‌వడం మొద‌లుపెట్టారు.
అక‌స్మాత్తు గా వారి కంటి ముందు సింహం క‌నిపించింది.
కానీ వారి ఆయుధాలు కారు లోనే ఉండిపోయాయి.
కారు లోనే వాటిని వ‌దలిపెట్టి న‌డ‌క మొద‌లుపెట్టారు.
కొద్ది దూరం న‌డ‌వ‌గానే ఎదురుగా సింహం.
ఇలాంటి ప‌రిస్థితి ని ఎలా ఎదుర్కోవడం ?
ఎటు వైపు ప‌రుగెత్తాలి ?
ఎలా ప‌రుగెత్తాలి ?
స్నేహితుల్లో ఒక‌డు త‌న రివాల్వ‌ర్ లైసెన్స్ బయట‌ కు తీసి సింహానికి చూపి..
ఇదిగో చూడు, నా దగ్గర లైసెన్స్ ఉంది అన్నాడు.
మిత్రులారా,
ఇలాంటి క‌థే మ‌న దేశం లో కొన‌సాగుతూ వ‌చ్చింది.
గ‌త ప్ర‌భుత్వం ఈ విధానాన్ని అనుస‌రించింది.
అంతా హ‌డావుడే త‌ప్ప ప‌ని జ‌రిగిన దాఖ‌లాలు లేవు.
ఈ క‌థ ను చెప్పిన‌ప్పుడు నేను ఈ దేశ ప్ర‌ధాన మంత్రి ని కాదు.
మ‌నం ప్ర‌గ‌తి సాధించాల‌నే ఉద్దేశ్యం తో ..
మాట‌లు కాదు, బ‌ల‌మైన‌ చేత‌లు ఉండాల‌నే ఉద్దేశ్యం తో ఆ క‌థ‌ ను నేను చెప్పాను.
అధికారం లోకి వ‌చ్చిన త‌రువాత మాట‌ల ప్ర‌భుత్వం కాకుండా చేత‌ల ప్ర‌భుత్వాన్ని ఎలా సాధించామో నేను మీకు వివరిస్తాను.
మిత్రులారా,
గ‌త ప్ర‌భుత్వం ఆహార భ‌ద్ర‌త చ‌ట్టాన్ని అమ‌లు లోకి తెచ్చింది.
ఆ ప్ర‌భుత్వ మ‌ద్ద‌తుదారులు దాన్ని వేనోళ్ల పొగిడారు.
ప్ర‌శంస‌ల మీద ప్ర‌శంస‌లు గుప్పించారు.
2014వ సంవత్సరం లో మా ప్ర‌భుత్వం ఏర్ప‌డే స‌మ‌యాని కి ఆహార భ‌ద్ర‌త ప‌థకాన్ని కేవ‌లం 11 రాష్ట్రాలు ఉప‌యోగించుకునేవి.
గ‌త ప్ర‌భుత్వ హ‌యాం లో విప‌రీతం గా మ‌ద్ద‌తు పొందిన ఆ ప‌థ‌కం దేశం లో అధిక జ‌నాభా కు అందుబాటు లో లేదు.
అత్య‌ధికులు ల‌బ్ధి ని పొంద‌లేదు.
మా ప్ర‌భుత్వం ఏర్ప‌డిన త‌రువాత దేశం లోని 29 రాష్ట్రాలు, 7 కేంద్ర‌పాలిత ప్రాంతాలు ఈ ప‌థ‌కం ద్వారా ల‌బ్ధి ని పొందాల‌ని నిర్ణ‌యించాం.
చ‌ర్య‌లు తీసుకున్నాం.
అలాగే 2013-14లో ఒక కుటుంబాని కి ప‌ది గ్యాస్ సిలిండ‌ర్లు ఇవ్వాలా, 12 ఇవ్వాలా అనే దాని మీద గంద‌ర‌గోళం నెల‌కొంది.
ఎన్నిక‌ల్లో ఇది ఒక ఎజెండా గా ఉంది.
2014 నాటికి దేశం లోని 55 శాతం గృహాల‌ కు మాత్ర‌మే గ్యాస్ క‌నెక్ష‌న్లు ఉండేవి.
దేశం లో స‌గం జ‌నాభాకు గ్యాస్ క‌నెక్ష‌న్లు లేక‌పోయినా స‌రే ఒక ఇంటి కి ప‌ది సిలిండ‌ర్లు ఇవ్వాలా ?
లేక 12 సిలిండ‌ర్లు ఇవ్వాలా ?
అనే దాని మీద ఎన్నిక‌లు జ‌రిగాయి.
ప‌రిస్థితి ఎలా ఉందో ఊహించండి.
మిత్రులారా,
దేశం ఎదుర్కొంటున్న తీవ్ర‌మైన స‌మ‌స్య‌ల‌ కు శాశ్వ‌త ప‌రిష్కారాల ను సాధించ‌డానికిగాను మా ప్ర‌భుత్వం కృషి చేస్తోంది.
ద‌శాబ్దాల త‌ర‌బ‌డి దేశాభివృద్ధి కి అడ్డం గా నిలచిన వ్య‌వ‌స్థ‌ల‌ ను తొల‌గించ‌డానికి మేం కృషి చేస్తున్నాం.
ఐబిసి అంటే ఇన్ సాల్వెన్సి అండ్ బ్యాంక్ ర‌ప్ట‌సి కోడ్‌..
వ్యాపారంలో దివాలా కు సంబంధించిన కోడ్ ఇది.
దీనికి సంబంధించి ఉదాహ‌ర‌ణ‌లు మీకు చెబుతాను.
మిత్రులారా,
రుణాల‌ కు సంబంధించి గ‌తం లో ఒక విచిత్ర‌మైన సంప్ర‌దాయం ఉండేది.
ఒక సామాన్యుడు లేదా మ‌ధ్య‌త‌ర‌గ‌తి కి చెందిన వ్య‌క్తి బ్యాంకు నుండి 1 ల‌క్ష రూపాయ‌ల రుణం తీసుకొని తిరిగి చెల్లించ‌ని ప‌రిస్థితులు వ‌చ్చిన‌ప్పుడు త‌ప్పించుకోవ‌డం చాలా క‌ష్టం.
అంతే కాదు రుణ ఎగ‌వేత‌దారుల‌నే ముద్ర ప‌డుతుంది.
అదే..
కంపెనీ ల విష‌యానికి వ‌స్తే, దేశం లో 5 -10 లక్ష‌ల రూపాయలు కాదు, 5-10 కోట్ల రూపాయలు కాదు… కానీ 500 కోట్ల రూపాయల నుండి 1000 కోట్ల రూపాయ‌ల‌ వ‌ర‌కు రుణాలు తీసుకున్న కంపెనీలు వేలల్లో ఉన్నాయి.
అయితే ఈ కంపెనీల్లో ఏ కంపెనీ అయినా రుణాలను చెల్లించ‌లేని ప‌రిస్థితి వ‌స్తే ఈ కంపెనీల యజ‌మానులు చాలా సులువు గా పారిపోయే ప‌రిస్థితి.
మిత్రులారా,
ఇలాంటి ప‌రిస్థితి స్వాతంత్ర్యం వ‌చ్చిన‌ప్ప‌టి నుండి 70 సంవత్సరాల పాటు దేశం లో కొన‌సాగింది.
దీనికి కార‌ణ‌ం ఏమిటో మీకు తెలుసా ?
ఎందుకంటే ఈ కంపెనీల‌ కు ర‌క్ష‌ణ క‌వ‌చ‌ం ఉండ‌డ‌మే దీనికి కార‌ణం.
ర‌క్ష‌ణ క‌వ‌చం సాయం తో కొంత‌ మంది ప్ర‌త్యేక‌మైన వాళ్లు, ప్ర‌త్యేక కుటుంబాలు వ్య‌వ‌హారాలు న‌డిపాయి.
వారికి ఉన్న ర‌క్ష‌ణ క‌వ‌చం కార‌ణం గా బ్యాంకులు వారి పై విచార‌ణ సాగించలేక‌పోయాయి.
దాంతో ఆ కంపెనీ లు మ‌రింత రెచ్చిపోయి, బ్యాంకుల‌ వద్ద నుండి తీసుకున్న రుణాల‌ను చెల్లించ‌కుండా కాలంగ‌డిపాయి.
రుణాలు తిరిగి చెల్లించాలని వారిని అడిగే ద‌మ్ము ఎవ‌రికి ఉంది ?
సోద‌రులు మరియు సోద‌రీమ‌ణులారా,
బ్యాంకు లు ఎదుర్కొన్న అన్ని అవ‌రోధాలు నాకు తెలుసు.
ఇన్ సాల్వన్సీ అండ్ బ్యాంక్ ర‌ప్ట‌సీ కోడ్ సాయం తో 2016వ సంవత్సరం తరువాత వారికి ఉన్న ర‌క్ష‌ణ క‌వ‌చాన్ని ధ్వంసం చేయ‌డం జ‌రిగింది.
వేల‌ కోట్ల రూపాయ‌లను రుణాలు గా తీసుకున్న కంపెనీ లు, ఏదో ఒక కార‌ణాన్ని చెప్పి న‌ష్టాలు వ‌స్తున్నాయ‌ని సాకు చూపి బ్యాంకుల‌కు రుణాలు ఎగ‌వేయాల‌నుకున్న కంపెనీ లు ఇప్పుడు తిరిగి చెల్లించ‌డం మొద‌లుపెట్టాయి.
ఈ విష‌యాన్ని నేను గ‌ర్వం గా చెప్ప‌గ‌ల‌ను.
సోద‌రులు మరియు సోద‌రీమ‌ణులారా,
బ్యాంకుల‌ కు రుణాల‌ ను ఎగ‌వేయాల‌నుకున్న కంపెనీ లు ఈ రెండు సంవత్సరాల లో దాదాపు 1.25 ల‌క్ష‌ల కోట్ల రూపాయ‌ల‌ ను తిరిగి చెల్లించ‌డానికి ముందుకు వచ్చి ఇప్ప‌టికే చెల్లించడం కూడా జ‌రిగింది.
ఈ రుణాల తిరిగి చెల్లింపునకు సంబంధించి ఎక్కువ మొత్తం చిన్న కంపెనీల‌ నుండి, మ‌ధ్య త‌ర‌హా కంపెనీల‌ నుండి వ‌చ్చిందే.
ఈ కంపెనీల్లో కొన్ని చ‌ట్ట ప్ర‌కారం దాదాపు 1.75 ల‌క్ష‌ల కోట్ల రూపాయ‌ల‌ ను తిరిగి చెల్లించవలసిన త‌ప్ప‌నిస‌రి ప‌రిస్థితులను నెల‌కొల్పాం.
మొత్తంమీద 2016వ సంవత్సరం త‌రువాత చ‌ట్టం అమ‌లు కాగానే రుణాలు ఎగ‌వేయాల‌నుకున్న మిలియ‌నీర్లు, వారి కంపెనీ లు దాదాపు మూడు ల‌క్ష‌ల కోట్ల‌ రూపాయలను తిరిగి బ్యాంకుల‌ కు డిపాజిట్ చేయవలసి వ‌చ్చింది.
ఈ ప‌ని ఇంకా కొన‌సాగుతూనే ఉంది.
మిత్రులారా,
ఆర్ధిక నేరాల‌ కు పాల్ప‌డిన‌ వారిని శిక్షించ‌డానికి క‌ఠిన‌మైన చ‌ట్టాలు ఉన్నాయి.
ఆర్ధిక నేరాల‌ కు పాల్ప‌డిన‌ వారి ఆస్తుల ను విదేశాల్లో ఉన్నా స‌రే, జ‌ప్తు చేయ‌డం జ‌రుగుతోంది.
అటువంటి నేర‌గాళ్లు ప్ర‌పంచం లో ఏ మూల‌న కూడా దాక్కోవ‌డానికి వీలు లేకుండా మా ప్ర‌భుత్వం చిత్త‌శుద్ధి తో చ‌ర్య‌లు చేప‌డుతోంది.
అవినీతి అనేది ఒక ద‌శ‌ లో ఆమోద‌యోగ్య‌మైన అంశం గా మారింది.
అవినీతి ని ఎలాగోలా భ‌రించాల‌నే స్థాయి కి ప్ర‌జ‌లు చేరుకున్నారు.
అలాంటి ప‌రిస్థితి కి అల‌వాటు ప‌డాల‌నే ఆలోచ‌న‌ కు వ‌చ్చేశారు.
అవినీతి కి వ్య‌తిరేకం గా ఎవ‌రైనా గ‌ళం విప్పి చ‌ట్టాల‌ను, నియమ నిబంధ‌న‌లను గుర్తు చేయాల‌ని ప్ర‌య‌త్నిస్తే ..
ఇది భార‌త‌దేశం, ఇక్క‌డ ఇదంతా సాధార‌ణ‌మే అనే స‌మాధానం వారికి ఎదురయ్యేది.
ఆ దు:స్థితి ని ఎందుకు మార్చ‌లేం ?
అలాంటి దు:స్థితి ఎంత‌కాలం మ‌నుగ‌డ సాగించింది ?
ఎందుకు ?
మిత్రులారా,
గ‌త నాలుగున్నరేళ్ల‌లో ఈ దు:స్థితి లో మార్పు ను తీసుకురావ‌డానికి కృషి చేస్తూ వ‌చ్చాను.
దేశం అభివృద్ది సాధించ‌కుండా, ముందుకు క‌ద‌ల‌కుండా క‌ట్టి ప‌డేసిన బంధ‌నాల‌ ను తొల‌గించ‌డానికి ప్ర‌య‌త్నించాను.
దేశ ప్ర‌జ‌ల‌ ను మ‌భ్య‌పెట్ట‌డానికి కొంత‌ మంది ప్ర‌య‌త్నించారు.
కానీ నేను స‌త్యాన్ని న‌మ్ముకున్నాను; ఈ దేశం లోని నిజాయతీప‌రులైన ప్ర‌జ‌ల ను న‌మ్ముకున్నాను.
మిత్రులారా,
ఇప్పుడు మ‌న దేశ విదేశీ విధానాలు దేశ అంత‌ర్గ‌త వ్య‌వ‌హారాల‌ మీద ఆధార‌ప‌డి లేవు.
అవి ఎవ‌రినో సంతోష‌ప‌ర‌చ‌డానికి లేవు.
మ‌న దేశం అమ‌లు చేస్తున్న విధానాలు, ప‌థ‌కాలు దేశ ప్ర‌జ‌ల సంక్షేమం కోసం, సంతోషం కోసం మాత్ర‌మే ఉన్నాయి.
మ‌న దేశాని కి ఇత‌ర దేశాల‌ తో సంబంధాల‌నేవి ఇరు దేశాల ప‌ర‌స్ప‌ర ప్ర‌యోజ‌నాల ఆధారం గానే నిర్ణ‌య‌మవుతున్నాయి.
ఈ కార‌ణంగానే భార‌త‌దేశ ప్రయాణ పత్రాని కి బ‌లం పెరిగింది.
అందుకే భార‌త‌దేశం వాణి ప్ర‌పంచ‌ వ్యాప్తం గా వినిపిస్తోంది.
ప్ర‌పంచం లోని అన్ని శ‌క్తివంత‌మైన సంస్థ‌ల్లో భార‌తదేశాని కి ప్రాతినిధ్యం ల‌భిస్తోంది.
భార‌త‌దేశం ఎత్తి చూపుతున్న స‌మ‌స్య‌ల‌ ను చాలా సున్నితం గా ప‌రిష్క‌రిస్తున్నారు.
భార‌త‌దేశం కోసం ప్ర‌త్య‌క‌మైన చ‌ర్య‌ల ను తీసుకుంటున్నారు.
భార‌త‌దేశం స‌భ్యురాలు కాక‌పోయినా స‌రే, ఒపిఇసి వంటి సంస్థ‌ల లో మ‌న స్వరం వినిపిస్తోంది.
మిత్రులారా,
దీనికి అంత‌టికీ కార‌ణం ప్ర‌పంచాని కి మ‌న మీద పెరిగిన న‌మ్మ‌కం.
మ‌న దేశాని కి ఇత‌ర దేశాల‌ తో ఉన్న బ‌ల‌మైన సంబంధాలు.
భార‌త‌దేశాన్ని వంచించి మ‌న వ్య‌వస్థ‌ల‌ ను మోసం చేసిన‌ వారు ఇప్పుడు చ‌ట్టాల ప‌ర్య‌వేక్ష‌ణ‌ లోకి వ‌చ్చారు.
వారి ని భార‌త‌దేశాని కి త‌ర‌లించ‌డం కూడా జ‌రుగుతోంది.
మిత్రులారా,
ప్ర‌జాజీవితం లో పార‌ద‌ర్శ‌క‌త‌ ను క‌లిగివుంటే, ప్ర‌జ‌ల‌ కోసం ప‌ని చేయాల‌నే చిత్తశుద్ధి వుంటే, పెద్ద పెద్ద నిర్ణ‌యాల‌ను తీసుకోవాల‌నే ధైర్యం దానంత‌ట అదే వ‌స్తుంది.
జిఎస్ టి ని తీసుకురావాల‌నే డిమాండ్ ద‌శాబ్దాల త‌ర‌బ‌డి ఉండేది.
ఈ రోజు న ఎంతో ఆనందం తో మ‌నం చెప్పుకోగ‌లం జిఎస్ టి ని అమ‌లు చేసిన త‌రువాత విపణి లో అవ‌క‌త‌వ‌క‌లు తొల‌గిపోయాయి.
వ్య‌వ‌స్థ లో ప‌ని సామ‌ర్థ్యం మెరుగ‌ప‌డుతోంది.
ఆర్ధిక‌ రంగం లో పార‌ద‌ర్శ‌క‌త్వం దిశ‌ గా మ‌నం ముంద‌డుగు వేస్తున్నాం.
స‌మాజం లో ఎంతో క‌ష్ట‌ప‌డి ప‌ని చేసే వారికి, విపణి తో అనుబంధం ఉన్న‌ వారికి మేలు జ‌రిగేలా వారి కి స్ప‌ష్ట‌మైన‌, సులువైన వ్య‌వ‌స్థ అందుబాటు లోకి వ‌చ్చింది.
ఇది ఇన్ స్పెక్ట‌ర్ రాజ్ నుండి బయట‌ ప‌డింది.
ప‌న్నుల రంగం లో జ‌రిగిన ఈ అతిపెద్ద సంస్క‌ర‌ణ‌ ను అమ‌లు చేయ‌డానికిగాను యావత్తు దేశం కృషి చేసింది.
దీని కోసం ప్ర‌తి ఒక్క‌రూ వారి వంతు గా కృషి చేశారు.
వ్యాపార‌వేత్త‌లు, ప్ర‌జలు క‌న‌బరచిన చొర‌వ‌ కార‌ణం గా ఈ అతి పెద్ద మార్పు ను తీసుకు రాగ‌లిగాం.
అభివృద్ధి చెందిన దేశాల్లో ప‌న్ను ల సంస్క‌ర‌ణ‌ల‌ కు సంబంధించి అతి చిన్న సంస్క‌ర‌ణ ను ప్రవేశపెట్టాలన్నా చాలా క‌ష్టం.
నేను ముందే చెప్పిన‌ట్టుగా జిఎస్ టి కంటే ముందు మ‌న దేశం లో పేర్ల‌ ను న‌మోదు చేసుకున్న కంపెనీ లు కేవలం 66 ల‌క్ష‌లు మాత్ర‌మే.
ఇప్పుడు ఈ సంఖ్య ఒక కోటీ ఇరవై ల‌క్ష‌ల‌ కు చేరుకుంది.
జిఎస్ టి ని ప్ర‌వేశ‌పెట్టిన మొద‌టి రోజుల్లో ప‌లు రాష్ట్రాల్లో వ్యాట్‌, ఎక్సైజ్ వ్య‌వ‌స్థ‌ల‌ తో పాటు జిఎస్ టి ని అమ‌లు చేయ‌డం జ‌రిగింది.
జిఎస్ టి కి సంబంధించి వారంద‌రితో, రాష్ట్ర ప్ర‌భుత్వాలు, ఆర్ధిక వేత్త‌లు, ట్యాక్స్ ప్రాక్టిశన‌ర్స్ మొద‌లైన‌ వారితో చ‌ర్చ‌లు, స‌మావేశాలు జ‌రిగిన అనంతరం క్ర‌మ క్ర‌మం గా మార్పులను చేప‌ట్ట‌డం జ‌రిగింది.
మిత్రులారా,
ఈ రోజు న జిఎస్ టి వ్య‌వ‌స్థ ఏ విధం గా చూసినా స‌రే, స‌క్ర‌మం గా అమ‌లవుతోంది.
దేశ ప్ర‌జ‌ల అవ‌స‌రాల‌ను తీర్చ‌డానికి మేం చిత్త‌శుద్ధి తో ప‌ని చేస్తున్నాం.
ఈ సంద‌ర్భం గా ఎంతో ముఖ్య‌మైన విష‌యాన్ని చెప్పాల‌నుకుంటున్నాను.
ఈ రోజు న మ‌నం 99 శాతం అంశాల‌ ను 18 శాతం, అంత‌కంటే తక్కువ ప‌న్ను ప‌డే స్థాయి కి తీసుకు వ‌చ్చాం.
ఇంకా మ‌నం ఆ దిశ‌ గా ముంద‌ంజ వేస్తున్నాం.
ఆ త‌రువాత విమానాలు, విలువైన కార్లు, మ‌ద్యం, సిగ‌రెట్లు వంటి కొన్ని విలాస‌వంత‌మైన వ‌స్తువుల మీద మాత్ర‌మే 18 శాతానికి మించి ప‌న్ను ను విధించడం జ‌రుగుతోంది.
ఈ వ‌స్తువులు అన్ని క‌లిపితే మొత్తం వ‌స్తువుల్లో 1 శాతం కూడా లేవు.
జిఎస్ టి వ్య‌వ‌స్థ‌ ను ఎంత సరళంగా, సౌకర్యవంతంగా చేయవచ్చో దానిని అంత‌ గా చేయాలనేది మా అభిప్రాయం.
మరి నేనైతే త్వరలో జరుగనున్న జిఎస్ టి మండ‌లి స‌మావేశానికి గాను నా సూచ‌న‌లను ఇచ్చివున్నాను.
అన్ని రాష్ట్రాలు కలసి నిర్ణయించింది ఏమని అంటే- 99 శాతం వ‌స్తువులకు 18 శాతం కంటే త‌క్కువ రేటు ప‌న్ను ను విధించాలి- అని.
1 శాతం వస్తువులు- వీటిలో విమానాలు, ఖరీదైన కార్లు, మద్యం మరియు సిగరెట్ లు కలసివుంటాయి- వీటిని మినహాయించి, 99 శాతం వస్తువులు సామాన్య మానవుడి ఉపయోగానికి సంబంధించినవే.
మరి వీటి కి 18 శాతం కంటే త‌క్కువ రేటు పన్ను ను వేయాలి.
మేం అదే పని గా కృషి చేస్తూ మా లక్ష్యాల వైపునకు కదలుతున్నాం.
మిత్రులారా,
నేను, నా ప్ర‌భుత్వం చాలా స్ప‌ష్ట‌మైన దార్శ‌నిక‌త‌ తో ముందుకు పోతున్నాం.
ప్ర‌పంచం లోనే అత్య‌ధిక యువ జనాభా ను క‌లిగిన దేశానికి చిన్న చిన్న క‌ల‌లు అనేవి ఉండ‌వు.
మ‌న‌కు ఉండవలసిన క‌ల‌లు, ఆకాంక్ష‌లు, ల‌క్ష్యాలు భారీ వి అయివుండాలి.
ఉన్న‌త‌మైన ల‌క్ష్యాల‌ ను సాధించ‌డాని కి చిత్త‌శుద్ధి తో కృషి చేస్తే వాటి ని త‌ప్ప‌కుండా సాధించ‌గ‌లం.
అయితే ల‌క్ష్యాలు చిన్న‌వి అయితే విజ‌యం కూడా చిన్న‌ గా ఉంటుంది.
మిత్రులారా,
గ‌త 70 సంవ‌త్స‌రాలు గా స్థిర‌మైన కృషి తో ప్ర‌భుత్వ వ్య‌వ‌స్థ‌ ను, ప్ర‌భుత్వ యంత్రాంగాన్ని అభివృద్ధి చేసుకోవ‌డం జ‌రిగింది.
నాలుగు, నాలుగున్న‌ర సంవత్సరాల క్రితం అదే వ్య‌వ‌స్థ‌, అదే యంత్రాంగం ఉండేది.
కానీ ఈ నాలుగున్న‌ర సంవత్సరాల లో వేగం, ప‌ని ప‌రిణామం ఎన్నో రెట్లు పెరిగింది.
అనేక ల‌క్ష్యాల దిగా ఎంతో వేగంగా మ‌నం ముందుకు సాగుతున్నాం.
దేశం లోని ప్ర‌జ‌లంద‌రికీ 24 గంట‌లు విద్యుత్తు, శుద్ధమైన నీరు, శుద్ధమైన ఇంధనాన్ని అందించాల‌ని పెట్టుకున్న ల‌క్ష్యాల‌ ను చాలా త్వ‌ర‌లోనే అందుకోబోతున్నాం.
బాలలకు విద్య‌, యువ‌త‌ కు ఉపాధి, వృద్ధుల‌ కు అవ‌స‌ర‌మైన మందులు, అన్న‌దాత‌ల‌ కు సాగునీరు, ప్ర‌జ‌ల ఫిర్యాదుల‌ కు ప‌రిష్కారాలు అని పెట్టుకున్న ల‌క్ష్యాల‌ ను చేరుకోవ‌డానికిగాను మా ప్ర‌తి ఒక్క క్ష‌ణం అంకితం చేసి కృషి చేస్తున్నాం.
మిత్రులారా,
అంత‌ర్జాతీయ వేదిక మీద స‌రికొత్త ఆత్మ‌విశ్వాసం తో భార‌త‌దేశం త‌న పాత్ర‌ ను పోషిస్తోంది.
మారిన అంత‌ర్జాతీయ వాతావ‌ర‌ణం లో త‌న పాత్ర‌ ను స‌రికొత్త గా నిర్వ‌చించుకుంటూ భార‌త‌దేశం ముందుకు సాగుతోంది.
రాబోయే రోజుల్లో ప‌లు దేశాల‌ నుండి ఇక్క‌డ‌ కు వ‌చ్చే అతిథులు భార‌త‌దేశం పాత్ర ను గురించి చ‌ర్చించ‌డం జ‌రుగుతుంది.
మీ అంద‌రికీ నా అభినంద‌న‌లు.
ఎంతో ఉత్సాహం తో ముంద‌డుగు వేస్తున్న నూత‌న‌ భార‌త‌దేశాన్ని గురించి తెలియ‌జేయ‌డానికిగాను నాకు ఈ అవ‌కాశం ఇచ్చినందుకు మీకు నా కృత‌జ్ఞ‌త‌లు.
జ‌ర్న‌లిజం తో సంబంధ‌ం ఉన్న కొంత‌ మంది యువ‌త రిప‌బ్లిక్ టీవీ ని ప్రారంభించి వారి క‌ల‌ల ను ముందుకు తీసుకు పోతున్నారు.
ఇది అంత‌ర్జాతీయం గా కూడాను త‌న స‌త్తా ను చాటుతుంద‌ని నేను న‌మ్ముతున్నాను.
ఇది ఇప్పుడు హిందీ మరియు ఇత‌ర భాష‌ల లో ప్ర‌సారం కాబోతోంది.
నా శుభాకాంక్షలతో, మీ అంద‌రికీ ఇవే నా ధన్యవాదాలు.
***
