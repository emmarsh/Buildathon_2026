మ‌హారాష్ట్ర గ‌వ‌ర్న‌ర్ శ్రీ విద్యాసాగ‌ర్ రావు గారు, మ‌హారాష్ట్ర ముఖ్య‌మంత్రి శ్రీ దేవేంద్ర గారు, విధాన సభ స్పీక‌ర్ శ్రీ హ‌రిబాబు గారు, నా మంత్రి వ‌ర్గ స‌హ‌చ‌రుడు సుభాష్ భామ్రే గారు, శ్రీ సాయిబాబా సంస్థాన్ ట్ర‌స్ట్ అధ్య‌క్షులు శ్రీ సురేష్ హ‌వారే గారు, మ‌హారాష్ట్ర ప్ర‌భుత్వ మంత్రులంద‌రూ, నా పార్ల‌మెంటు స‌హ‌చ‌రులు, మ‌హారాష్ట్ర శాసనసభ్యులు, భారీ సంఖ్య‌ లో ఇక్కడకు విచ్చేసిన నా ప్రియతమ సోద‌రులు మరియు సోద‌రీమ‌ణులారా.
విజ‌య‌ద‌శ‌మి, ద‌స‌రా ప‌ర్వ‌దినాల సంద‌ర్భంగా యావత్తు మ‌హారాష్ట్ర, భార‌తదేశ ప్రజలకు ఇవే నా హృద‌య‌పూర్వ‌క శుభాకాంక్ష‌లు.
ప్ర‌తి ఏటా పండుగ‌ లను మ‌న ప్రియ‌తముల స‌మ‌క్షం లో, స‌న్నిహితుల మ‌ధ్య‌న‌ జ‌రుపుకొంటాం.
నేను కూడా పండుగ‌లను నా దేశ ప్ర‌జ‌ల‌తో క‌లసి జ‌రుపుకొంటున్నాను.
ఇప్పుడు కూడా అలాంటి భావాల‌తో మీ మ‌ధ్య‌న ఉండ‌గ‌లిగే అవ‌కాశం నాకు ల‌భించింది.
ద‌స‌రా ప‌ర్వ‌దినం సంద‌ర్భంగా మీరంద‌రూ నాకు ఆశీస్సులను అందించ‌డం కోసం ఇలా భారీ సంఖ్య‌ లో హాజ‌ర‌య్యారు.
ఇక్క‌డ వేసిన శామియానా కింద ఏమాత్రం జాగా లేకుండా నిండిపోయారు.
లోప‌ల‌కు రావ‌డానికి స్థ‌లం లేక‌పోవ‌డం తో చాలా మంది బయటే నిల‌బ‌డ్డారు.
మీతో నాకు ఉన్నటువంటి అనుబంధం నాకు ఎంతో బ‌లాన్ని ఇస్తోంది.
మీరు చూపుతున్న ప్రేమ‌, ఆద‌ర‌ణ లు నాకు కావల‌సిన శ‌క్తి ని ఇచ్చి న‌న్ను ఉత్సాహ‌వంతుడిని చేస్తున్నాయి.
మిత్రులారా,
ఈ రోజున ఈ ప‌విత్ర క్షేత్రం లో ద‌స‌రా తో పాటు మ‌రో ప‌విత్ర‌మైన సంద‌ర్భాన్ని మ‌నం వీక్షిస్తున్నాం.
సాయిబాబా స‌మాధి అయి వంద సంవత్సరాలు అవుతోంది.
సాయిబాబా ఆశీస్సు ల‌ను అందుకునే అదృష్టం నాకు కొద్ది స‌మ‌యం క్రితం ల‌భించింది.
ఆయ‌న అశేష భ‌క్తుల‌కు వచ్చిన‌ట్టుగానే సాయిబాబా ఆశీర్వాదాల‌ను అందుకొనే అవ‌కాశం నాకు ఎప్పుడు ల‌భించినా ప్ర‌జ‌ల సంక్షేమం కోసం నా జీవితాన్ని అంకితం చేయాల‌నే సంక‌ల్పం నాలో క‌లుగుతుంది.
సోద‌రులు మరియు సోద‌రీమ‌ణులారా,
సాయిబాబా బోధ‌న‌లు, ఆయ‌న వాక్కులు శిర్డీ లోని మూల‌ మూలకు వ్యాపించి వున్నాయి.
ప్ర‌జా సేవ‌, త్యాగాలు లాంటివి ప్ర‌స్తావ‌న‌కు వచ్చిన‌ప్పుడ‌ల్లా ప్ర‌తి ఒక్క‌రూ శిర్డీ ని ఉదాహ‌ర‌ణ‌ గా చెబుతుంటారు.
తత్యా పాటిల్ గారు, దాదా కోటే పాటిల్ గారుల వంటి గొప్ప‌వారు న‌డ‌యాడిన నేల ఇది.
సాయిబాబా త‌న చివ‌రి శ్వాస వ‌దిలేంత‌వ‌ర‌కు ఆయ‌న‌ కు సేవ‌లు చేసిన మాధ‌వ‌రావు దేశ్ పాండే గారు, మాల్ స‌ప‌తి కాశీరాం షింపి, అప్పా జ‌గ‌లే లాంటి మ‌హానుభావులను క‌న్న గడ్డ ఇది.
కొండా గారు, గ‌వా గారు, తుకారాం గారు ల‌ను ఎవ‌రు మ‌రచిపోగ‌ల‌రు ?.
ఈ ప‌విత్ర‌ క్షేత్రం యొక్క పుత్రులకు నా ప్ర‌ణామాలు అర్పించుకుంటున్నాను.
సోద‌రులు మరియు సోద‌రీమ‌ణులారా,
సాయిబాబా ఉప‌దేశించిన మంత్రం ప్ర‌కారం ప్ర‌తి ఒక్క‌రి దేవుడు ఒక్క‌రే.
సాయి బోధించిన ఈ నాలుగు మాట‌లు స‌మాజ ఐక్య‌త‌ ను నిర్మిస్తున్నాయి.
సాయి స‌మాజానికి చెందిన వాడు.
స‌మాజం ఆయ‌న‌ కు చెందిన‌ది.
స‌మాజానికి సేవ చేయడం గురించి సాయి బోధించారు.
సాయిబాబా సూచించిన మార్గంలోనే న‌డుస్తూ శ్రీ సాయిబా సంస్థాన్ ట్ర‌స్టు అలుపెర‌గ‌ని శ్ర‌మ తో స‌మాజ సేవ‌ ను చేస్తోంది.
విద్య‌ ను అందించ‌డం ద్వారా, ఆధ్యాత్మిక‌త శ‌క్తి తో మార్పు ను తీసుకురావ‌డం ద్వారా, సామ‌ర‌స్య సందేశాన్ని విస్త‌రించ‌డం ద్వారా ఈ ట్ర‌స్టు చేస్తున్న సేవ‌లు ఎంతో ప్ర‌శంస‌నీయ‌మైన‌వి.
ఈ రోజున కూడా ఈ నేల మీద ఆధ్యాత్మిక‌త‌, న‌మ్మకాలు, అభివృద్ధి అంశాల‌కు సంబంధించిన ప‌లు ప్రాజెక్టుల‌ను ప్రారంభించ‌డం జ‌రిగింది.
పేద‌ల సంక్షేమానికి సంబంధించిన బృహ‌త్త‌ర‌మైన ప్రాజెక్టు ను ప్రారంభించ‌డానికిగాను ఇంత‌కంటే గొప్ప ప్రాంతం మ‌రొక‌టి ఉండ‌దు.
ఈ విష‌యం లో నేను మ‌హారాష్ట్ర ప్ర‌భుత్వాన్ని అభినందిస్తున్నాను.
సాయిబాబా పాదాల చెంత కూర్చొని, పేద‌ల‌ కోసం ప‌ని చేయ‌డానికి మించిన సంతృప్తి ఏమి ఉంటుంది ?
అందుకే నేను మ‌హారాష్ట్ర ప్ర‌భుత్వాన్ని అభినందిస్తున్నాను.
భ‌క్తుల సౌక‌ర్యార్థం నిర్మించ త‌ల‌పెట్టిన భ‌వ‌న స‌ముదాయానికి భూమి పూజ నా స‌మ‌క్షంలో జ‌ర‌గ‌డం నాకు ఎంత‌గానో సంతోషాన్నిస్తోంది.
ఇదే రోజు న సాయిబాబా ఇంగ్లీషు మీడియం స్కూలు, కళాశాల‌ కోసం పునాది రాయి ని వేయ‌డం జ‌రిగింది.
సాయిబాబా జీవితం, త‌త్త్వానికి సంబంధించి త్వ‌ర‌లో అందుబాటు లోకి రాబోతున్న‌ శ్రీ సాయి నాలెడ్జి పార్కు ద్వారా ప్ర‌జ‌లు సాయి బోధ‌న‌ ల‌ను మ‌రింత లోతుగా, వివ‌రంగా అర్థం చేసుకుంటార‌ని నేను నమ్ముతున్నాను.
మిత్రులారా,
ఇదే రోజున ప‌ది మెగావాట్ ల విద్యుత్తు ను అందించే సౌర విద్యుత్తు యూనిట్ ప్రారంభమైంది.
దీంతో సాయి సంస్థ‌ కు గ‌ల వ‌న‌రులు పెరిగిన‌ట్ట‌యింది.
ప‌ర్యావ‌ర‌ణ హిత విద్యుత్తు ను అందించ‌డం లో ఈ సంస్థ ప్ర‌ధాన‌ పాత్ర‌ ను పోషిస్తోంది.
ఒక ర‌కంగా చెప్పాలంటే విజ‌య‌ద‌శ‌మి సంద‌ర్భంగా వేలాది మంది భ‌క్తుల‌కు సాయి ట్ర‌స్టు అందిస్తున్న కానుక ఇది.
మిత్రులారా,
సాధార‌ణంగా న‌వ‌రాత్రి, దీపావ‌ళి ప‌ర్వ‌దినాల మ‌ధ్య‌లో భార‌తీయులు అనేక వ‌స్తువులను కొనుగోలు చేస్తుంటారు.
ముఖ్యంగా ఇళ్లు, కార్లు, న‌గ‌లు లాంటివి కొంటూ ఉంటారు.
ప్ర‌జ‌లు వారి సామ‌ర్థ్యాన్ని బ‌ట్టి ఖ‌ర్చు చేస్తుంటారు.
త‌మ కుటుంబ సభ్యుల‌కు బ‌హుమ‌తులను అంద‌జేస్తుంటారు.
నాకు చాలా సంతోషంగా ఉంది..
ద‌స‌రా ప‌ర్వ‌దినం సంద‌ర్భం గా మ‌హారాష్ట్ర‌ కు చెందిన సోద‌రులు మరియు సోద‌రీమ‌ణులు రెండున్న‌ర ల‌క్ష‌ల మంది కి ఇళ్ల‌ ను అంద‌జేసే అదృష్టం నాకు ల‌భించింది.
నా సోద‌రులు మరియు సోద‌రీమ‌ణులు ఎంతో కాలంగా సొంత ఇంటి క‌ల‌ ను కంటూ ఉన్నారు.
ద‌స‌రా సంద‌ర్భం గా నా వైపు నుండి పేద సోద‌రులు మరియు సోద‌రీమ‌ణుల‌కు సేవ చేయ‌డం కంటే మ‌హా భాగ్యం మ‌రొక‌టి ఉండ‌దు.
వారు ద‌సరా పండ‌గ దినాన గృహ ప్ర‌వేశం చేయ‌డం జ‌రుగుతోంది.
ప్ర‌ధాన మంత్రి ఆవాస యోజ‌న లో భాగం గా నిర్మించిన గృహాలు మీకు ల‌భిస్తున్న సంద‌ర్భంగా మీకు నా శుభాకాంక్ష‌లు తెలియ‌జేస్తున్నాను.
ఇది మీ జీవితాల్లో ప‌విత్ర‌మైన రోజు.
ఈ నూత‌న గృహాలు మీ క‌ల‌ ల‌కు ప్ర‌తీక‌ గా నిలుస్తున్నాయి.
ఈ గృహాలు మీ ఆకాంక్ష‌ లకు నూత‌న కోణాన్ని అందిస్తున్నాయి.
మీ జీవితాల్లోను, మీ పిల్ల‌ల జీవితాల్లోను ధ‌నాత్మ‌క‌మైన మార్పు సంభ‌విస్తోంది.
పేద‌రికాన్ని జ‌యించే మీ కృషి లో ఇది ప్ర‌ధాన‌మైన ముంద‌డుగు.
మిత్రులారా,
సొంత నివాసం క‌లిగి వున్న‌ వారు త‌మ పేద‌రికాన్ని ఎదుర్కోవ‌డానికి ఇనుమ‌డించిన ఉత్సాహం తో ప‌ని చేస్తారు.
సొంత ఇల్లు క‌లిగి వుండ‌డం గౌర‌వ‌ప్ర‌ద‌మైన విష‌యం.
దీనిని దృష్టి లో పెట్టుకునే ఇళ్లు లేని వారంద‌రికీ ఇంటి ని స‌మ‌కూర్చే దిశ‌ గా ప‌ని చేయాల‌ని నిర్ణ‌యించాం.
దేశానికి స్వాతంత్ర్యం వ‌చ్చి 75 ఏళ్లు అయ్యే 2022 వ సంవత్సరం కల్లా అయిన సంద‌ర్భం గా ఈ ల‌క్ష్యాన్ని చేరుకొంటాం.
ఇంత త‌క్కువ స‌మ‌యంలోనే..
ఈ ల‌క్ష్యాన్ని చేరుకోవ‌డం లో స‌గం దూరం ఇప్ప‌టికే చేరుకున్నాం.
సోద‌రులు మరియు సోద‌రీమ‌ణులారా, పేద కుటుంబాల‌ను కావ‌చ్చు, మ‌ధ్య త‌ర‌గ‌తి కుటుంబాల‌ను కావ‌చ్చు వారు మురికివాడ‌ల్లోను, అద్దె ఇళ్ల‌ల్లోను కాకుండా త‌మ‌కంటూ సొంత ఇంటి లో జీవించ‌డానికి వీలుగా మా ప్ర‌భుత్వం కృషి చేస్తోంది.
గ‌తం లో కూడా ఈ దిశ‌ గా ప్ర‌య‌త్నాలు జ‌రిగాయి.
అయితే ఈ ప‌ని ని ఒక కుటుంబానికి ప్ర‌చారం క‌ల్పించ‌డానికి, ప్ర‌శంసించ‌డానికి చేశారు.
పేద‌ల‌కు ఇళ్లు ఇచ్చి వారిని సాధికారుల‌ను చేయాల‌ని అనుకోలేదు.
వారి ముఖ్య ఉద్దేశ్యం వోట్ బ్యాంకు రాజ‌కీయాలు.
ఒక ఇంటికి విద్యుత్తు, స్నానాల గది, నీటి క‌నెక్ష‌న్, గ్యాస్ క‌నెక్ష‌న్ ల వంటి సౌక‌ర్యాల‌ను క‌ల్పించి, నాణ్యంగా నిర్మించాల‌ని అనుకోలేదు.
ఏ ప‌థ‌కంలోనైనా రాజకీయ ప్రాధాన్య‌ాలు ఉన్న‌ప్పుడు ఆ ప‌థ‌కాన్ని నాణ్యంగా అందించాల‌ని అనుకోరు.
రాజ‌కీయ ప్రాధాన్య‌ాల‌ను ప‌క్క‌న పెట్టి కేవ‌లం పేద‌ల సంక్షేమ‌మే ముఖ్య‌మ‌ని అనుకుంటే అప్పుడు ఆ ప‌థ‌కం ల‌బ్ధి దారుల‌కు ఉప‌యోగ‌ప‌డుతుంది.
అప్పుడే ప్ర‌భుత్వం చేప‌ట్టే ప‌నులు వేగంగా పూర్త‌ి అవుతాయి.
దేశ ప్ర‌జ‌ల ముందు స‌జీవం గా నిలచే ఉదాహ‌ర‌ణ ఇది.
మిత్రులారా,
గ‌త ప్ర‌భుత్వం వారి పాల‌నకాలం లోని చివ‌రి నాలుగు సంవత్సరాల లో 25 ల‌క్ష‌ల గృహాల‌ను మాత్రం నిర్మించింది.
నాలుగేళ్ల‌ లో వారు కేవ‌లం పాతిక ల‌క్ష‌ల ఇళ్ల‌ను మాత్ర‌మే నిర్మించారు.
ఎన్ని నిర్మించారు ?
ఏం జరిగింది ?
బిగ్గరగా చెప్పండి.
నాలుగేళ్ల‌ లో ఎన్ని గృహాలను క‌ట్టారు ?
వారు నాలుగు సంవత్సరాల లో క‌ట్టింది కేవ‌లం పాతిక ల‌క్ష‌ల ఇళ్లు.
కాగా మేం నాలుగేళ్ల‌ లో ఒక కోటీ పాతిక ల‌క్ష‌ల ఇళ్ల‌ ను నిర్మించాం.
అదే ప్ర‌భుత్వం ఇప్పుడు ఉండి వుంటే..
ఇన్ని ఇళ్లను క‌ట్ట‌డానికి వారికి ఇర‌వై సంవత్సరాలు పట్టేది.
మీరు కూడా మీ ఇళ్ల‌ కోసం 20 ఏళ్ల పాటు వేచి వుండవలసి వ‌చ్చేది.
ప్ర‌భుత్వం వేగం గా ప‌ని చేస్తే అంతే వేగం గా పేద‌ లకు ప‌థ‌కాలు అందుతాయ‌న‌డానికి ఇది ఉదాహ‌ర‌ణ‌.
ఒక్క‌ సారి మీరే చూడండి.
అప్పుడు ఇప్పుడు ఒకే ప‌రిస్థితులు.
వ‌న‌రులు అప్పుడు ఉన్న‌వే ఇప్పుడు ఉన్నాయి.
అప్ప‌టి ప్ర‌జ‌లే ఇప్పుడు ఉన్నారు.
కానీ మేం చేసిన ప‌ని పేద‌ ల‌కు సేవ చేయాల‌నే సంక‌ల్పం తో చేశాం.
నిజాయతీ గా ప‌ని చేశాం.
అందుకే ఫ‌లితాలు వేగంగా ఉంటున్నాయి.
సోద‌రులు మరియు సోద‌రీమ‌ణులారా,
గ‌త ప్ర‌భుత్వం ఒక ఇంటి ని నిర్మించ‌డానికిగాను 18 నెల‌ల స‌మ‌యం తీసుకునేది.
కానీ మా ప్ర‌భుత్వం మాత్రం 12 నెల‌ల్లోనే ఒక ఇంటి ని పూర్తి చేసి చేతికి ఇస్తోంది.
నిర్మాణ స‌మ‌యం త‌గ్గింది.
అంతే కాదు ఇంటి సైజు పెరిగింది.
మ‌రొక విష‌యం ఒక ఇంటి నిర్మాణం కోసం ఇచ్చే ఆర్ధిక సాయాన్ని 70 వేల‌ రూపాయల నుండి 1 ల‌క్షా 20 వేల‌ రూపాయలకు పెంచ‌డం జ‌రిగింది.
అంతే కాదు ఈ ఆర్ధిక సహాయాన్ని నేరు గా ల‌బ్ధిదారుల ఖాతా కే అందించడం జ‌రుగుతోంది.
ల‌బ్ధి దారుల ఎంపిక‌ ను శాస్త్రీయం గా, పార‌ద‌ర్శ‌కం గా చేయ‌డం జ‌రుగుతోంది.
టాయిలెట్, ఇంకా ఇత‌ర సౌక‌ర్యాల‌తో కూడిన నాణ్య‌మైన‌, ఎక్కువ కాలం మ‌న్నిక వ‌చ్చే ఇళ్ల‌ను నిర్మించడం జ‌రుగుతోంది.
ప్ర‌ధాన మంత్రి ఆవాస యోజ‌న లో భాగంగా నివాస గృహాల‌ను పొందిన ల‌బ్ధి దారుల‌కు మ‌రోసారి నా హృద‌య‌పూర్వ‌క శుభాకాంక్ష‌లు తెలియ‌జేస్తున్నాను.
ప‌లు జిల్లా ల‌ నుండి ఇక్క‌డ‌కు వ‌చ్చిన కుటుంబాల‌తో ముచ్చ‌టించే అవ‌కాశం ఈ రోజున నాకు ల‌భించింది.
నా సోద‌రీమ‌ణుల వదనాల్లో క‌నిపిస్తున్న సంతోషం, ఆత్మ‌విశ్వాసాన్ని చూసిన‌ప్పుడు నాకు అనిర్వ‌చ‌నీయ‌మైన ఆనందం క‌లిగింది.
పేద కుటుంబాల్లో చిరున‌వ్వు ను చూసిన‌ప్పుడు మ‌న జీవితం ధన్య‌మైంద‌ని అనిపిస్తుంది.
ఇది మ‌నం ముందు ముందు చేయ‌బోయే ప‌ని కి నూత‌న శ‌క్తి ని అందిస్తుంది.
నా సోద‌రీమ‌ణుల‌ నుండి నాకు ల‌భించిన ఆశీర్వాదాల‌తో ప్ర‌తి క్ష‌ణాన్ని ప్ర‌జ‌ల‌ సేవ‌కు జీవితాల‌ను అంకితం చేస్తామ‌నే మా నిర్ణ‌యాన్ని మ‌రోసారి ప్ర‌త్యేకంగా ప్ర‌స్తావిస్తున్నాను.
సోద‌రులు మరియు సోద‌రీమ‌ణులారా,
దేశం లోని ప్ర‌తి ఇంటికీ మ‌రుగుదొడ్డి ని ఏర్పాటు చేయాల‌నే ప్ర‌భుత్వ ఉద్య‌మం ఇప్పుడు చివ‌రి ద‌శ‌ లో ఉంది.
ఈ దిశ‌ గా మ‌హారాష్ట్ర ప్ర‌భుత్వం ప్ర‌శంస‌నీయ‌మైన ప‌ని చేసింది.
మీరే కాదు యావత్తు మ‌హారాష్ట్ర బ‌హిరంగ మ‌ల మూత్రాదుల విస‌ర్జ‌న ర‌హిత రాష్ట్రం గా అవ‌త‌రించింది.
రాష్ట్రం లోని 11 కోట్ల మంది ప్ర‌జ‌ల‌కు నా హృద‌య‌పూర్వ‌క అభినంద‌న‌లు.
ఈ విజ‌యం కార‌ణం గా మ‌హారాష్ట్ర గ్రామాలు ప‌రిశుభ్రం గా ఉంటాయి.
అంతేకాదు పేద కుటుంబాల‌కు చెందిన పిల్ల‌లు రోగాల బారిన ప‌డ‌రు.
డ‌యేరియా లాంటి వ్యాధులను అరిక‌ట్ట‌డం జ‌రుగుతుంది.
మిత్రులారా,
పేద ప్ర‌జ‌ల ఆరోగ్యం వారి జీవ‌నం ప్ర‌స్తావ‌న‌కొచ్చినప్పుడు ప్ర‌పంచ‌వ్యాప్తంగా ఆయుష్మాన్ భార‌త్ ప‌థ‌కం గురించి మాట్లాడుకుంటున్నారు.
దీన్నే ప్ర‌ధాన మంత్రి జ‌న ఆరోగ్య యోజ‌న (పిఎంజెఎవై) అంటారు.
ఈ ప‌థ‌కం లో ప్ర‌మాద‌క‌ర‌మైన అనేక జ‌బ్బులను న‌యం చేసుకోవ‌డానికిగాను యాభైకోట్ల‌ మంది ప్ర‌జ‌ల‌కు వెసులుబాటు వుంది.
ఈ ప‌థ‌కం ప్ర‌యోజ‌నాలు మ‌హారాష్ట్ర‌ లోని ల‌క్ష‌లాది కుటుంబాల‌కు అందుతున్నాయి.
ఈ ప‌థ‌కాన్ని ప్రారంభించి ఒక నెల కూడా కాలేదు.
ఇప్ప‌టివ‌ర‌కు దేశ‌వ్యాప్తంగా ల‌క్ష‌ మంది రోగులు ఈ ప‌థ‌కాన్ని వినియోగించుకున్నారు.
మూత్రపిండాలలో రాళ్లు చేరిన‌ వారు, శ‌రీరం లో క‌ణ‌తులు వ‌చ్చిన‌ వారు ఇలా అనేక ప్ర‌మాద‌క‌ర‌మైన అనారోగ్య స‌మ‌స్య‌ల‌ను ఈ ప‌థ‌కం లో భాగంగా నివారించ‌డం జ‌రిగింది.
వైద్య ఖ‌ర్చుల నిమిత్తం యాభై వేల రూపాయలు చెల్లించ‌డం జ‌రిగింది.
ఒక కేసులోనైతే చికిత్స‌క‌యిన మూడు ల‌క్ష‌ల రూపాయ‌ల‌ను చెల్లించ‌డం జ‌రిగింది.
మిత్రులారా,
స‌రాసరి తీసుకుంటే ఈ బీమా ప‌థకం లో భాగంగా ఇప్ప‌టి వ‌ర‌కు ఒక్కో ల‌బ్ధిదారునికి 20 వేల రూపాయల వ‌ర‌కు ఇవ్వ‌డం జ‌రిగింది.
ఒక‌సారి గ‌తాన్ని ప‌రికించండి.
గ‌తం లో పేద‌వారు వేలాది రూపాయ‌లు ఖ‌ర్చు పెడితే త‌ప్ప రోగాలు న‌య‌మ‌వ‌య్యేవి కావు.
దాంతో వారు ఆసుప‌త్రికి వెళ్ల‌డ‌మే మానుకున్నారు.
ఇప్పుడు ప్ర‌భుత్వ పేద‌ల వెనుక నిలుస్తోంది.
దాంతో వారు డ‌బ్బు విష‌యం లో ఎలాంటి చింతా లేకుండా చికిత్స తీసుకుంటున్నారు.
మిత్రులారా,
ఆయుష్మాన్ భార‌త్ యోజ‌న కార‌ణంగా ఆధునిక వైద్య మౌలిక స‌దుపాయాల‌కు సంబంధించిన నూత‌న వ్య‌వ‌స్థ‌ను అభివృద్ధి చేయ‌డం జ‌రిగింది.
రెండో అంచె, మూడో అంచె న‌గ‌రాల్లో నూత‌న ఆసుప‌త్రుల‌ను ఏర్పాటు చేసే అవ‌కాశం ల‌భించింది.
త‌ద్వారా ల‌క్ష‌లాది మంది యువ‌త‌ కు దేశ‌ వ్యాప్తంగా ఉపాధి అవ‌కాశాలు ల‌భించ‌నున్నాయి.
సోద‌రులు మరియు సోదరీమ‌ణులారా,
స‌మాజం లోని ప్రతి వ‌ర్గానికి సులువైన‌, సంతృప్తిక‌ర‌మైన జీవితాన్ని అందించ‌డమే ల‌క్ష్యం గా ప్ర‌భుత్వం ప‌ని చేస్తోంది.
నా ద‌గ్గ‌ర ఉన్న స‌మాచారం ప్ర‌కారం ఈ సారి రాష్ట్రం ప‌ట్ల వ‌రుణుని క‌రుణ స‌రిగా లేదు.
మ‌హారాష్ట్ర లోని కొన్ని ప్రాంతాలలో వ‌ర్షాలు చాలా త‌క్కువ‌ గా కురిశాయి.
అయితే చాలా త్వ‌ర‌లోనే రైతు లకు ప్ర‌ధాన మంత్రి ఫ‌స‌ల్ బీమా యోజ‌న లో భాగం గా న‌ష్ట ప‌రిహారం అందించడం జ‌రుగుతుంది.
దీనికి తోడు మ‌హారాష్ట్ర తీసుకొనే మిగ‌తా కార్య‌క్ర‌మాల‌న్నింటి లో కేంద్ర ప్ర‌భుత్వం త‌న‌ వంతు సాయాన్ని అందిస్తుంది.
సోద‌రులు మరియు సోదరీమ‌ణులారా,
దేశం లోని రైతు లను సాగునీటి స‌మ‌స్య‌ నుండి బయట‌ప‌డేసేందుకుగాను పెండింగ్ ప్రాజెక్టు ల‌ను ప్ర‌ధాన మంత్రి కృషి సించాయీ యోజ‌న లో భాగంగా పూర్తి చేయ‌డం జ‌రుగుతోంది.
మ‌హారాష్ట్ర‌ లోని ప‌లు ప్ర‌ధాన ప్రాజెక్టు ల‌ను పూర్తి చేయ‌డానికిగాను ప‌నుల‌ను చేప‌ట్ట‌డం జ‌రిగింది.
నీటి కొర‌త‌ ను జ‌యించడానికిగాను మ‌హారాష్ట్ర ప్ర‌భుత్వం జ‌ల్ యుక్త్ శివార్ అభియాన్ లో భాగం గా క‌ని విని ఎరుగ‌ని రీతి లో కృషి చేస్తోంది.
రాష్ట్ర ప్ర‌భుత్వం మొద‌లుపెట్టిన ఉద్య‌మం కార‌ణం గా 16 వేల గ్రామాల్లో క‌రువు ను పార‌ద్రోల‌డం జ‌రిగింద‌నే విష‌యం ఎంతో సంతోషాన్ని ఇస్తోంది.
అంతే కాదు అద‌నంగా మ‌రో 9 వేల గ్రామాల్లో క‌రువు ను జ‌యించ‌డానికిగాను ప‌నులను చాలా వేగంగా ప్రారంభించ‌డం జ‌రిగింది.
సాగునీటి కుంట‌లు, చెరువుల్లో పేరుకుపోయిన పూడిక‌ ను తొల‌గించే బృహ‌త్త‌క‌ర‌మైన కార్య‌క్ర‌మాన్ని విజ‌య‌వంతంగా పూర్తి చేయ‌డానికిగాను మ‌హారాష్ట్ర ప్ర‌జ‌లు ఇచ్చిన మ‌ద్ద‌తు ప్ర‌శంస‌నీయ‌మైన‌ది.
సాగునీటి చెరువులు, కుంట‌ల‌ నుండి 9 కోట్ల ఘనపు మీట‌ర్ల పూడిక‌ ను తొల‌గించి వాటి నీటి సామ‌ర్థ్యాన్ని పెంచ‌డం జ‌రిగింది.
ప్ర‌జ‌ల భాగ‌స్వామ్యం తో కొన‌సాగిన ఈ అపూర్వ‌మైన కార్య‌క్ర‌మం మొత్తం దేశానికే మార్గ‌ద‌ర్శి గా నిలుస్తోంది.
ఇదే ప‌నిని ఒక కాంట్రాక్ట‌ర్ కు అప్ప‌జెప్పితే 600 కోట్ల రూపాయలు ఖ‌ర్చ‌య్యేద‌ని నాకు అధికారులు చెప్పారు.
అన్ని అడ్డంకుల‌ను అధిగ‌మించి మీరు ఈ ప‌ని ని పూర్తి చేశారు.
మిత్రులారా, అన్న‌దాత‌ లు వారు పండించిన పంట‌ ల‌కు గిట్టుబాటు ధ‌ర‌లను పొంద‌డానికిగాను మా ప్ర‌భుత్వం అవిశ్రాంతం గా ప‌ని చేస్తోంది.
పంట‌ల ఉత్ప‌త్తి అధికంగా ఉన్న స‌మ‌యం లో కూడా వారి కి మంచి ధ‌ర‌లు ల‌భించేలా చూడ‌డానికి కృషి చేస్తున్నాం.
క‌నీస మ‌ద్ద‌తు ధ‌ర‌ కోసం ఎంతో కాలం గా ఉన్న డిమాండ్ ను మా ప్ర‌భుత్వ‌మే నెర‌వేర్చింది.
చెర‌కు పంట‌ తో స‌హా 21 ర‌కాల ర‌బీ, ఖ‌రీఫ్ పంట‌ ల‌కు సంబంధించిన ధ‌ర‌ ల‌ను నిర్ణ‌యించ‌డం లో స‌రైన నిర్ణ‌యాన్ని తీసుకున్నాం.
పంట‌లు పండించ‌డానికి అయ్యే వ్య‌యానికి యాభై శాతం లాభం క‌లిపి క‌నీస మ‌ద్ద‌తు ధ‌ర‌ ను నిర్ణ‌యించ‌డం జ‌రిగింది.
ఈ చరిత్రాత్మ‌క నిర్ణ‌యం కార‌ణంగా దేశం లోని వేలాది మంది రైతులు ఈ ఏడాది ల‌బ్ధి ని పొంద‌బోతున్నారు.
వారికి వేల కోట్ల రూపాయ‌ల ఆదాయం రాబోతున్నది.
మిత్రులారా,
వ్య‌వ‌సాయ‌ రంగం తో పాటు ప‌ర్యాట‌క రంగం పైన కూడా ప్ర‌భుత్వం దృష్టి పెడుతున్న‌ది.
మ‌హారాష్ట్ర‌ లో శిర్డీ లాంటి యాత్రా స్థ‌లాలు అనేకం ఉన్నాయి.
అంతే కాదు ఆక‌ర్ష‌ణీయ‌మైన ప‌ర్యాట‌క కేంద్రాలైన అజంతా, ఎల్లోరా ల లాంటివి ప్ర‌పంచ‌వ్యాప్తం గా గ‌ల ప‌ర్యాట‌కుల‌ను ఆక‌ర్షిస్తున్నాయి.
దైవ‌భ‌క్తి, ఆధ్యాత్మిక‌త‌, చ‌రిత్ర లతో ముడిపెడుతూ యువ‌తీయువ‌కుల ఉపాధి అవ‌కాశాల‌ను పెంచ‌డానికిగాను భారీ ఎత్తున ప్ర‌చార కార్య‌క్ర‌మాన్ని ప్రారంభించాం.
దేశ‌వ్యాప్తంగా గ‌ల ముఖ్య‌మైన ప‌ర్యాట‌క కేంద్రాల‌ను అనుసంధానించడం జ‌రుగుతోంది.
ఆయా ప్ర‌దేశాల్లో సౌక‌ర్యాల‌ను అభివృద్ధి చేయ‌డం జ‌రుగుతోంది.
శ్రీ సాయి స‌మాధి శ‌త వార్షికోత్సవాల ప్రారంభ కార్య‌క్ర‌మానికి హాజ‌రైన స‌మ‌యంలో గౌర‌వ‌నీయులైన రాష్ట‌ప్ర‌తి విమానాశ్ర‌యాన్ని ప్రారంభించారు.
భ‌విష్య‌త్తు లో ఇక్క‌డ‌ నుండి ఎగిరే విమానాల రాక‌ పోక‌ ల‌ను పెంచుతామ‌ని అధికారులు చెప్పారు.
త‌ద్వారా దేశ్యాప్తంగాను, విదేశాల్లోను వున్న సాయి భ‌క్తులు చాలా సులువుగా ద‌ర్శ‌నం చేసుకోగ‌లుగుతారు.
సోద‌రులు మరియు సోద‌రీమ‌ణులారా,
దేశానికి ఎల్లప్పుడూ సామాజిక సామ‌ర‌స్యాన్ని బోధించిన భూమి మ‌హారాష్ట్ర. శివాజీ గారు, బాబాసాహెబ్ భీమ్ రావ్ ఆంబేడ్ కర్‌ గారు, మ‌హాత్మ జ్యోతిబా ఫులే ల వంటి మ‌హ‌నీయులు ఈ నేల‌ నుండే స‌మాన‌త్వం, ఐక‌మ‌త్యం వంటి విలువ‌ ల‌ను స‌మాజం లో విస్త‌రింప‌చేశారు.
స‌మాజాన్ని బ‌లోపేతం చేయ‌డానికి ఈ విలువ‌లు అవ‌సర‌మ‌ని న‌మ్మారు.
ఈ మ‌హ‌నీయులు బోధించిన విలువ‌లను మ‌నం స‌దా స్మ‌రించుకుంటూనే వుండాలి.
స్వార్థ ప్ర‌యోజ‌నాల‌ కోసం స‌మాజాన్ని చీల్చాల‌ని చూసే దుష్ట‌ శ‌క్తుల‌ను జ‌యించ‌డానికి మ‌హ‌నీయులు పాటించిన విలువ‌లు ఉప‌యోగప‌డ‌తాయి.
చీల్చ‌డం సులభం.
అయితే ఐక్యం చేయ‌డం మట్టుకు చాలా క‌ష్టమైన ప‌ని.
మ‌న‌ల్ని విభ‌జించే శ‌క్తుల‌ను ఓడించి మ‌న‌ల్ని ఐక‌మ‌త్యంగా ఉంచే శ‌క్తిని బ‌లోపేతం చేయాలి.
ఈ విజ‌య‌ద‌శ‌మి ప‌ర్వ‌దిన సంద‌ర్భంగా స‌బ్ కా సాథ్- స‌బ్ కా వికాస్, ఏక్ భార‌త్- శ్రేష్ట భార‌త్ నినాదాల ప్రాధాన్య‌ాన్ని చాటుదాం.
ఈ సందేశాన్ని ముందుకు తీసుకుపోవాల‌ని ఈ సంద‌ర్భంగా నేను అంద‌రినీ కోరుతున్నాను.
ఈ సందేశం ఇచ్చే మార్గాన్ని అనుస‌రించ‌ండంటూ కోరుతున్నాను.
సాయిబాబా మ‌న‌కు అందించిన మార్గాన్ని మ‌నం అనుస‌రించాలి.
ఈ విష‌యం లో నాకు ఎంతో సంతోషంగా ఉంది.
మిత్రులారా,
శ‌త వార్షికోత్స‌వాల ముగింపు కార్య‌క్ర‌మం లో పాల్గొంటున్న నేను ఒక ప‌విత్ర‌మైన ప్ర‌దేశం లో ఉన్నాను.
అక్టోబ‌ర్ 31 నాటికి మీ రాష్ట్ర ప్ర‌భుత్వం నాలుగు సంవ‌త్స‌రాల పాల‌న‌ ను పూర్తి చేసుకుంటుంది.
ముఖ్య‌మంత్రి దేవేంద్ర ఫ‌డ్ ణవీస్ గారికి, ఆయ‌న యావత్తు బృందానికి ముంద‌స్తుగా అభినంద‌న‌లు తెలియ‌జేస్తున్నాను.
ఇదే విధ‌మైన శ‌క్తి సామ‌ర్థ్యాల‌ తో మ‌హారాష్ట్ర ప్ర‌జ‌ ల‌కు పాల‌న‌ ను అందిస్తార‌ని నేను ఆశిస్తున్నాను.
ఈ రాష్ట్రం లోని ప్ర‌తి మ‌నిషి ఆశీర్వాదాలు మీరు అందుకుంటూనే ఉండాల‌ని కోరుకుంటున్నాను.
ఈ న‌మ్మకం తో, త‌మ క‌ల‌ల గృహాల‌ను అందుకున్న ప్ర‌తి కుటుంబానికి అభినంద‌న‌లు తెలుపుతున్నాను.
మీరు పొందుతున్న నూత‌న నివాసాలు మీ క‌ల‌ల‌న్నీ సాకారం చేస్తాయ‌ని భావిస్తున్నాను.
మీరు ఎంతో ప్ర‌గ‌తి ని సాధించి మీ పిల్ల‌లు విజ‌య శిఖ‌రాల‌ను అందుకోవాల‌ని కోరుకుంటున్నాను.
ఈ ఆకాంక్ష తో నేను నా ప్ర‌సంగాన్ని ముగిస్తున్నాను.
ఈ శుభ సంద‌ర్భం గా న‌న్ను ఆహ్వానించి, నాకు సేవ చేసుకునే భాగ్యం క‌లిగించినందుకు శ్రీ సాయి ట్ర‌స్టు కు నా కృత‌జ్ఞ‌త‌ లు.
రాబోయే ప్ర‌తి పండుగ మీ జీవితాల్లో సంతోషాలు నింపాల‌ని ఆశిస్తున్నాను.
ఈ శుభ‌కామ‌న‌ ల‌తో మీకంద‌రికీ ధన్యవాదాలు తెలియ‌జేస్తున్నాను.
మీకు ఇవే నా ధన్యవాదాలు.
**
