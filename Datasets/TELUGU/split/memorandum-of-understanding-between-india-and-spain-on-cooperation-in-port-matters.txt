ఓడ‌రేవుల అంశాల‌లో స‌హ‌కారంపై భార‌త్‌, స్పెయిన్ ల మ‌ధ్య అవ‌గాహ‌న పూర్వ‌క ఒప్పందం (ఎంఓయూ)కు ప్ర‌ధాన మంత్రి శ్రీ న‌రేంద్ర మోదీ అధ్య‌క్ష‌త‌న జ‌రిగిన కేంద్ర మంత్రివ‌ర్గ స‌మావేశం ఆమోదం తెలిపింది.
ఇరు దేశాల మ‌ధ్య ఓడ‌రేవుల సంబంధిత అంశాల‌లో స‌హ‌కరించుకోవడం ద్వారా ప‌ర‌స్ప‌రం గ‌ణ‌నీయ స్థాయిలో ప్ర‌యోజ‌నాలు అందుకోవచ్చని గ్ర‌హించి ఒప్పందంపై సంతకాలు చేయాలని నిర్ణయించారు.
ద్వైపాక్షిక స‌హ‌కారాన్ని ప‌టిష్టప‌ర్చుకోవ‌డం, ఇంకా ఒక్క నౌకాశ్ర‌యాల విష‌యాల‌లోనే కాకుండా సముద్ర సంబంధిత ఇత‌ర అంశాల‌న్నింటిలో కూడా ఒక దేశానికి మ‌రొక దేశం నిల‌క‌డైన రీతిలో స‌హ‌కారాన్ని ఇచ్చి పుచ్చుకోవ‌డంపైన కూడా దృష్టి పెట్టి ఈ నిర్ణ‌యానికి వ‌చ్చారు.
భార‌త్‌, స్పెయిన్‌లు పోర్టుల‌ను అభివృద్ధి చేసుకోవ‌డానికి ఎంఓయూ కుదుర్చుకోవ‌డం వీలు కల్పిస్తుంది.
అలాగే, సముద్రతలంపై రాకపోకలు పెచ్చుపెరిగేందుకు తగిన ప్రోత్సాహం లభిస్తుంది.
సంబంధిత సిబ్బందికి, విద్యార్థులకు శిక్ష‌ణ‌, ఉభ‌య ప‌క్షాల మ‌ధ్య వారి మార్పిడి, తీర ప్రాంతాల వద్ద – పోర్టులలోనూ వాణిజ్య సరుకులు ఇదివ‌ర‌క‌టితో పోలిస్తే మ‌రింత ఎక్కువ‌గా సాగడానికి అవసరమైన సమాచారం ఆదాన ప్ర‌దానం, ఓడ‌రేవుల ఆధారిత‌మైన అభివృద్ధి రంగాల‌లో సంయుక్త సంస్థ‌ల ఏర్పాటు, ఈస‌రికే ఉన్న ఓడ‌రేవుల ఆధునికీక‌ర‌ణ‌, ఇసుక త‌వ్వ‌కాలు, మ‌రీ ముఖ్యంగా న‌దీతీర ప్రాంత ఓడ‌రేవుల‌లో డ్రెడ్జింగ్ కార్య‌క‌లాపాల నిర్వ‌హ‌ణ‌, ప‌ర్యావ‌ర‌ణ స్నేహ‌పూర్వ‌క‌మైన పోర్టుల కార్య‌క్ర‌మం, పోర్ట్ ఇంజినీరింగ్‌, మారిటైం ట్రయినింగ్‌, ఓడ‌రేవుల‌లో సౌక‌ర్యాలు, సిమ్యులేట‌ర్ల అభివృద్ధికి తగ్గ స‌మాచార సాంకేతిక విజ్ఞానం అందజేత వంటివి సాధ్యమవుతాయి.
ఇరు ప‌క్షాల‌కు వీలుగా ఉండే రోజున‌, అనువైన వేదిక‌పై ఈ అవ‌గాహ‌న‌పూర్వ‌క ఒప్పంద ప‌త్రాల‌పై సంత‌కాలు జ‌రుగుతాయి.
