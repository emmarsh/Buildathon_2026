తెలంగాణ‌, ఝార్ఖండ్ రాష్ట్రాల్లో నిర్మాణంలోగ‌ల జాతీయ థ‌ర్మ‌ల్ విద్యుత్ కార్పొరేష‌న్ (NTPC) లిమిటెడ్ ప్రాజెక్టుల ఉత్పాద‌న‌లో 85 శాతాన్ని ఆ రాష్ట్రాల‌కే కేటాయించే ప్ర‌తిపాద‌న‌కు ప్ర‌ధాన‌మంత్రి న‌రేంద్ర మోదీ అధ్య‌క్ష‌త‌న స‌మావేశ‌మైన కేంద్ర మంత్రిమండ‌లి అంగీకారం తెలిపింది.
తెలంగాణ‌లో ఎన్టీపీసీ 4000 మెగావాట్ల @తెలంగాణ సూప‌ర్ థ‌ర్మ‌ల్ ప‌వ‌ర్ ప్రాజెక్టును నిర్మిస్తోంది.
అలాగే ఝార్ఖండ్‌లో ఎన్టీపీసీ అనుబంధ సంస్థ ప‌ట్రాటు విద్యుత్ ఉత్పాద‌న్ నిగ‌మ్ లిమిటెడ్ (PVUNL) మ‌రో 4000 మెగావాట్ల (ప‌ట్రాటు థ‌ర్మ‌ల్ ప‌వ‌ర్ స్టేష‌న్) కేంద్రాన్ని నిర్మిస్తోంది.
ఈ నేప‌థ్యంలో స‌ద‌రు రెండు విద్యుత్ ప్రాజెక్టులు ఉత్ప‌త్తిచేసే విద్యుత్తులో 85 శాతం వంతున ఆ రాష్ట్రాల‌కే కేటాయించాల‌ని కేంద్ర ఇంధ‌న శాఖ పంపిన ప్ర‌తిపాద‌న‌కు మంత్రిమండ‌లి ఆమోద‌ముద్ర వేసింది.
వివరాలు:
ఈ రెండు ప్రాజెక్టులూ రెండు దశలలో నిర్మితమవుతున్నాయి.
తెలంగాణ సూపర్ థర్మల్ పవర్ ప్రాజక్టు (TSTPP) ఆ రాష్ట్రంలోని పెద్ద‌ప‌ల్లి జిల్లా రామగుండంలో నిర్మిత‌మ‌వుతోంది.
అలాగే ప‌ట్రాటు సూప‌ర్ థ‌ర్మ‌ల్ ప‌వ‌ర్ స్టేష‌న్ (PTPS) ఝార్ఖండ్‌లోని రామ్‌గ‌ఢ్ జిల్లాలో నిర్మిత‌మ‌వుతోంది.
ఇందులో TSTPP ఒక్కొక్క‌టి 800 మెగావాట్ల సామ‌ర్థ్యంగ‌ల రెండు యూనిట్లు తొలిద‌శ‌లో పూర్తికానుండగా మ‌రో ఇంతే సామ‌ర్థ్యంగ‌ల మ‌రో మూడు యూనిట్లు రెండో ద‌శ‌లో పూర్త‌వుతాయి.
ఇక PTPSలో భాగంగా ఒక్కొక్క‌టి 800 మెగావాట్ల సామ‌ర్థ్యంగ‌ల మూడు యూనిట్లు తొలిద‌శ‌లో, అంతే సామ‌ర్థ్యం ఉన్న రెండు యూనిట్లు మ‌లిద‌శ‌లో పూర్త‌వుతాయి.
ఆంధ్ర‌ప్ర‌దేశ్ పున‌ర్వ్య‌వ‌స్ఠీక‌ర‌ణ చ‌ట్టం-2014లోని 13వ షెడ్యూలు ప్రకారం… థ‌ర్మ‌ల్ ప‌వ‌ర్ కార్పొరేష‌న్ కొత్త రాష్ట్రం తెలంగాణ‌లో 4000 మెగావాట్ల విద్యుదుత్పాద‌న ప్రాజెక్టును నెల‌కొల్పాల్సి ఉంది.
కాగా, ఝార్ఖండ్ రాష్ట్ర ప్ర‌భుత్వం, ఎన్టీపీసీ సంయుక్తంగా చేప‌ట్టిన‌ 4000 మెగావాట్ల థ‌ర్మ‌ల్ విద్యుత్ కేంద్రం (PTPS) విస్త‌ర‌ణ ప్రాజెక్టు నిర్మాణానికి కుదిరిన ఒప్పందంలోని ప్రాథ‌మిక ష‌ర‌తు మేర‌కు ఆ కేంద్రంలో ఉత్ప‌త్త‌య్యే విద్యుత్తులో ఆ రాష్ట్రానికి 85 శాతం కేటాయించాల్సి ఉంది.
ప్ర‌స్తుతం రెండు రాష్ట్రాల్లోని ప్రాజెక్టులలో తొలిద‌శ నిర్మాణం సాగుతుండ‌గా, తెలంగాణ‌లో 2020-2021 సంవ‌త్స‌రం మూడో త్రైమాసికంలో ఉత్పాద‌న ప్రారంభ‌మ‌య్యే అవ‌కాశాలున్నాయ‌ని భావిస్తున్నారు.
దీని నిర్మాణానికి 29.01.2016లో రూపొందించిన అంచ‌నాల ప్ర‌కారం రూ.11,811.26 కోట్లు వ్య‌య‌మ‌వుతాయి.
ఈ మొత్తంలో 2018 మార్చినాటి లెక్క‌ల ప్ర‌కారం రూ.1,849 కోట్లు ఖ‌ర్చ‌య్యాయి.
ఇక PTPS తొలిద‌శ విస్త‌ర‌ణ ప్రాజెక్టు కింద‌ 2022-2023 సంవ‌త్స‌రం నాలుగో త్రైమాసికానికి ఉత్పాద‌న మొద‌లవుతుంద‌ని భావిస్తున్నారు.
దీని నిర్మాణానికి 30.10.2017నాటి పెట్టుబ‌డుల ఆమోదం ప్ర‌కారం రూ.18,668 కోట్లు వ్య‌య‌మ‌వుతాయి.
ఈ మొత్తంలో 2018 మార్చినాటి లెక్క‌ల ప్ర‌కారం రూ.247.66 కోట్లు ఖ‌ర్చ‌య్యాయి.
ప్రభావం:
విభ‌జ‌నానంత‌రం రాష్ట్ర ప్ర‌గ‌తి, సుస్థిర అభివృద్ధి దిశ‌గా కేంద్ర ప్ర‌భుత్వం చ‌ర్య‌లు తీసుకోవాలంటున్న ఆంధ్ర‌ప్ర‌దేశ్ పున‌ర్వ్య‌వ‌స్థీక‌ర‌ణ చ‌ట్టంలోని 13వ షెడ్యూల్ నిర్దేశం మేర‌కు TSTPP నుంచి తెలంగాణకు అధిక విద్యుత్ కేటాయించ‌డంద్వారా కేంద్రం త‌న బాధ్య‌త‌ను నెర‌వేరుస్తోంది.
అదేవిధంగా PTPS నుంచి ఝార్ఖండ్‌కు అధిక విద్యుత్తు కేటాయించ‌డంవ‌ల్ల ఆ రాష్ట్ర విద్యుత్ స‌ర‌ఫ‌రా బాగా మెరుగుప‌డి, అంద‌రికీ విద్యుత్తు స‌ర‌ఫ‌రాపై ప్ర‌భుత్వ ల‌క్ష్యం నెర‌వేరుతుంది.
**
