ప్ర‌ధాన మంత్రి శ్రీ న‌రేంద్ర మోదీ తాను నేపాల్ ప‌ర్య‌ట‌న‌కు వెళ్ళే ముందు విడుద‌ల చేసిన ప్ర‌క‌ట‌న పాఠం ఈ కింది విధంగా ఉంది.
“నేపాల్ ప్రధాని మాన్య శ్రీ కె.పి.
శర్మ ఓలీ ఆహ్వానం మేరకు 2018, మే 11వ, 12వ తేదీలలో నేను నేపాల్ లో ప‌ర్య‌టించ‌బోతున్నాను.
నేపాల్ ను ప్ర‌ధాన మంత్రి గా నేను సంద‌ర్శించ‌డం ఇది మూడో సారి అవుతుంది.
నేపాల్ తో చాలా కాలం నుండి మనకు ఉన్నటువంటి స‌న్నిహిత‌మైన మ‌రియు మైత్రీపూర్వ‌కమైన సంబంధాల‌కు భార‌త‌దేశం, ఇంకా స్వ‌యంగా నేను ఇస్తున్నటువంటి అధిక ప్రాధాన్యాన్ని ఈ పర్యటన ప్ర‌తిబింబిస్తోంది.
ప్ర‌ధాని శ్రీ ఓలీ కింద‌టి నెల‌లో భారతదేశంలో జ‌రిపిన ఆధికారిక ప‌ర్య‌ట‌న కు త‌రువాయిగా నా ప‌ర్య‌ట‌న కొన‌సాగ‌నుంది.
స‌బ్‌కా సాథ్‌, స‌బ్‌కా వికాస్’ ధ్యేయానికి అనుగుణంగా ఉన్నత స్థాయి లో క్ర‌మం త‌ప్ప‌క జ‌రుగుతున్న‌టువంటి ఈ స‌మావేశాలు ‘నైబ‌ర్ హుడ్ ఫ‌స్ట్’ విధానం పట్ల మా ప్రభుత్వం యొక్క వచనబద్ధతను ప్రతిబింబిస్తున్నాయి.
మన ఉభ‌య దేశాలు గ‌త కొన్ని సంవ‌త్స‌రాల‌ కాలంలో అనేక ద్వైపాక్షిక, అనుసంధాన పథకాలను, అభివృద్ధి ప‌థ‌కాల‌ను కలసికట్టుగా పూర్తి చేశాయి.
అంతేకాకుండా, ఇరు ప‌క్షాల ప్ర‌జ‌ల ప్ర‌యోజ‌నాన్ని లక్షిస్తూ ప‌రివ‌ర్త‌నపూర్వ‌క‌ కార్య‌క్ర‌మాల‌ను ప్రారంభించాయి కూడాను.
పరస్పర ప్రయోజనాలు ముడివడిన అంశాలపైన ప్ర‌ధాని శ్రీ ఓలీ మ‌రియు నేను ఇటీవ‌ల న్యూ ఢిల్లీ లో జ‌రిపిన విస్తృత శ్రేణి చ‌ర్చ‌లను ముందుకు తీసుకొని పోయే అవ‌కాశాన్ని, మరి అలాగే, విభిన్న రంగాల‌లో మన మధ్య గల స‌హ‌కార పూర్వ‌క భాగ‌స్వామ్యాన్ని ముందుకు తీసుకుపోయే అవకాశాన్నిచేజిక్కించుకోనున్నాము.
కాఠ్ మాండూ తో పాటు, నేను జ‌న‌క్‌పుర్ లోను, ఇంకా ముక్తినాథ్ లోను ప‌ర్య‌టించ‌డం కోసం ఎదురుచూస్తున్నాను.
ఈ రెండు ప్రదేశాలు ప్ర‌తి సంవత్సరం పెద్ద సంఖ్య లో యాత్రికుల‌ను ఆక‌ర్షిస్తున్నాయి.
ఇవి భార‌త‌దేశం మరియు నేపాల్ ల ప్ర‌జ‌ల మ‌ధ్య ప్రాచీనమైన, ఇంకా బ‌ల‌మైన సాంస్కృతిక, మ‌త‌ సంబంధ బంధాల‌కు స‌జీవ సాక్ష్యంగా నిలుస్తున్నాయి.
ప్ర‌జాస్వామ్యం తాలూకు ప్ర‌యోజ‌నాల‌ను ఏకీకృత ప‌ర‌చుకోవ‌డంలో మ‌రియు శీఘ్ర‌ గ‌తిన ఆర్థికాభివృద్ధిని సాధించ‌డంలో నేపాల్ ఒక కొత్త యుగం లోకి అడుగిడుతున్న క్రమంలో ‘స‌మృద్ధ నేపాల్‌, సుఖీ నేపాలీ’ అనే దార్శ‌నిక‌త‌ ను నేపాల్ ప్రభుత్వం సాకారం చేసుకోవడంలో భారతదేశం ఎప్పటికీ ఒక స్థిర భాగ‌స్వామిగా ఉంటుంది.
నేపాల్ లో రాజ‌కీయ నాయ‌కులతోను, మిత్రులతోను భేటీ కావడం కోసం నేను వేచివున్నాను.
నా ప‌ర్య‌ట‌న నేపాల్ తో ప్రజలే కేంద్ర బిందువుగా ఉండేటటువంటి మన భాగ‌స్వామ్యాన్ని మరింత దృఢంగా మలచగలదని నేను విశ్వసిస్తున్నాను.’’
