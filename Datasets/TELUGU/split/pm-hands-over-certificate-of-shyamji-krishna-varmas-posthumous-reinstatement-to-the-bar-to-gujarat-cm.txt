శ్యామ్ జీ కృష్ణ‌ వ‌ర్మ‌ను ఆయ‌న చనిపోయిన తరువాత న్యాయ‌వాది సంఘ స‌భ్యునిగా తిరిగి నియమించిన‌ట్లు తెలిపే ధ్రువప‌త్రాన్ని గుజ‌రాత్ ముఖ్య‌మంత్రి శ్రీ‌మ‌తి ఆనందీబెన్ ప‌టేల్‌కు ప్ర‌ధాన మంత్రి శ్రీ న‌రేంద్ర మోదీ ఈ రోజు అంద‌జేశారు.
ఈ కార్య‌క్ర‌మం గుజ‌రాత్ లోని భుజ్ లో జ‌రిగింది.
లండ‌న్ లోని ఆన‌ర‌బుల్ సొసైటీ ఆఫ్ ద‌ ఇన్న‌ర్ టెంపుల్ ఈ పున‌ర్ నియామ‌కం జ‌రిపింది.
గ‌త నెల‌లో ప్ర‌ధాన మంత్రి శ్రీ న‌రేంద్ర మోదీ లండ‌న్ లో ప‌ర్య‌టించిన‌పుడు యునైటెడ్ కింగ్ డ‌మ్ ప్ర‌ధాని శ్రీ డేవిడ్ కామెరాన్ స‌మ‌క్షంలో ఈ మేర‌కు స‌ర్టిఫికెట్ ను అందుకున్నారు.
ఈ సంద‌ర్భంగా ప్ర‌ధాని ప్ర‌సంగిస్తూ – “శ్యామ్ జీ కృష్ణ‌ వ‌ర్మ ఓ పండితుడు.
కాశీలో గొప్ప పేరు తెచ్చుకున్నారు.
భార‌త‌దేశ స్వాతంత్య్రం కోసం లండ‌న్ లో ఆయ‌న ఎంత‌గానో పాటుప‌డ్డారు” అంటూ కొనియాడారు.
పోలీస్ డైరెక్ట‌ర్స్ జ‌న‌ర‌ల్ స‌మావేశంలో పాల్గొన‌డానికి క‌చ్ కు వెళ్తున్నానని ప్ర‌ధాని శ్రీ నరేంద్ర మోదీ అన్నారు.
ఈ స‌మావేశాన్ని ఎప్పుడూ ఢిల్లీలో నిర్వ‌హించేవారని, ప్ర‌ధానిగా తాను వచ్చిన తరువాత చొర‌వ తీసుకొని గత సంవ‌త్స‌రం ఈ స‌మావేశాన్ని దేశ రాజ‌ధానికి వెలుప‌ల నిర్వ‌హించాల‌ని చెప్పడంతో సమావేశ వేదిక మారినట్లు వివరించారు.
రన్ ఆఫ్ క‌చ్ లో జ‌రిపే రనోత్స‌వ్ పర్యటకులలో ఎంతో ఆద‌ర‌ణకు పాత్రమైంద‌ని, ప్రస్తుతం ఈ ఉత్స‌వం ప్రపంచ ప‌ర్యట‌క చిత్ర‌ప‌టంలోనూ ఓ స్థానాన్ని సంపాదించుకోవడం పట్ల ప్రధాని శ్రీ మోదీ హర్షం వ్యక్తం చేశారు.
