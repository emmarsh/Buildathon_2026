నేతాజీ సుభాష్ చంద్ర బోస్ కు చెందిన 100 ఫైల్స్ ను కేంద్ర ప్రభుత్వం బహిర్గతపరచింది.
డిజిటలీకరించిన ఫైల్స్ ను విడుదల చేయడం కోసం ప్రధాన మంత్రి శ్రీ నరేంద్ర మోదీ ఈ రోజు నేషనల్ ఆర్కైవ్స్ ను సందర్శించారు.
అంతే కాకుండా, నేతాజీ కుటుంబ సభ్యులను కూడా ఆయన కలుసుకున్నారు.
వారిలో ప్రొఫెసర్ చిత్ర ఘోష్, శ్రీ చంద్ర బోస్, శ్రీ సూర్య కుమార్ బోస్ ఉన్నారు.
నేతాజీ సుభాష్ చంద్ర బోస్ కు చెందిన ఫైల్స్ ను భారత ప్రభుత్వం దశల వారీగా వెల్లడి చేస్తుందని, వాటిని ప్రజలకు అందుబాటులోకి తీసుకువస్తుందని ప్రధాన మంత్రి 2015 అక్టోబరు 14న తన నివాసంలో నేతాజీ కుటుంబ సభ్యులతో సమావేశమైనప్పుడు ప్రకటించారు.
అందుకు అనుగుణంగా, తొలి దఫాలో 33 ఫైల్స్ ను ప్రధాన మంత్రి కార్యాలయం (పీఎంఓ) బహిర్గతపరచి, 2015 డిసెంబరు 4న నేషనల్ ఆర్కైవ్స్ ఆఫ్ ఇండియా కు అప్పగించింది.
ఆ తరువాత కేంద్ర హోం శాఖ, కేంద్ర విదేశీ వ్యవహారాల మంత్రిత్వ శాఖ లు కూడా తమ దగ్గర ఉన్న నేతాజీ సుభాష్ చంద్ర బోస్ కు చెందిన ఫైల్స్ ను బహిర్గతపరచే ప్రక్రియను మొదలుపెట్టాయి.
తదనంతరం వాటిని నేషనల్ ఆర్కైవ్స్ ఆఫ్ ఇండియా కు బదలాయించారు.
మొదటి అడుగులో భాగంగా, నేషనల్ ఆర్కైవ్స్ ఆఫ్ ఇండియా నేతాజీ కి సంబంధించిన 100 ఫైళ్లను ప్రాథమిక పరిరక్ష‌ణ చ‌ర్య‌లు చేపట్టి, డిజిటలీకరణ చేసి పబ్లిక్ డొమైన్ లో ఉంచుతోంది.
మిగతా ఫైళ్లను కూడా ఇదే మాదిరి జాగ్రత్తలు తీసుకొని పబ్లిక్ డొమైన్ లో ఉంచుతారు.
నేతాజీ కి చెందిన అన్ని ఫైళ్లను, లేదా పత్రాలను వెల్లడి చేయవలసిందిగా కోరుతూ భారత ప్రభుత్వం సంబంధిత విదేశీ ప్రభుత్వాలకు లేఖలు రాసింది.
ఈ విషయంలో వాటితో ఇక ముందూ సంప్రదిస్తుండాలని ప్రభుత్వం కంకణం కట్టుకుంది.
డిజిటలీకరించిన ఫైళ్లను ఎన్ ఐ సీ ప్రత్యేకంగా రూపుదిద్దిన ఒక వెబ్ సైట్ www.netajipapers.gov.in లో ఉంచుతున్నారు.
