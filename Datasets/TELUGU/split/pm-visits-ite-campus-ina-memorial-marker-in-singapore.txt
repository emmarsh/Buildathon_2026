సింగపూర్ లో ప్రతిష్టాత్మక విద్యాసంస్థగా పేరు పొందిన సాంకేతిక విద్యా సంస్థ (ఇనిస్టిట్యూట్ ఆఫ్ టెక్నికల్ ఎడ్యుకేషన్) క్యాంపస్ ను ప్రధాని శ్రీ నరేంద్ర మోదీ సందర్శించారు.
సింగపూర్ ప్రధాని లీ సీన్ లూంగ్ ఆయనకు సాదర స్వాగతం పలికారు.
ఇక్కడ విద్యాభ్యాసం చేస్తున్న విద్యార్థులు ఇద్దరు నేతలను హర్షధ్వానాల మధ్యన ఆహ్వానించారు.
ఇక్కడి మారిటైమ్ ట్రెయినింగ్ సెంటర్ (నౌకాయాన శిక్షణా కేంద్రం), ఏరోస్పేస్ హబ్, ప్రిసిషన్ ఇంజినీరింగ్ విభాగాలను ఇరువురు ప్రధానులు వీక్షించారు.
విద్యార్థుల సాయంతో ఇక్కడి సిఎన్సి యంత్రంలో ఇద్దరు ప్రధానులు చెరో లోహ ముక్కను ఉంచారు.
దాంతో ఆ యంత్రంలోనుంచి బుక్ ఎండ్స్ (పుస్తకాల దొంతరలు పడిపోకుండా ఆపే చెక్కల్లాంటి చిన్న నిర్మాణాలు) తయారై వచ్చాయి.
వాటిపైన ఇండియా, సింగపూర్ దేశాలను ప్రతిఫలించేలా బొమ్మలున్నాయి.
ఈ బుక్ ఎండ్స్ పైన ఇద్దరు ప్రధానులు సంతకాలు చేశారు.
సింగపూర్ లోని ఇండియన్ నేషనల్ ఆర్మీ మెమోరియల్ మార్కర్ ( భారత జాతీయ సైనిక స్మారక నిర్మాణం) దగ్గర ప్రధాని శ్రీ నరేంద్ర మోదీ ఘన నివాళి ఘటించారు.
ఈ నిర్మాణం వెనక ఘనమైన చరిత్ర ఉంది.
1945 జులై నెలలో దీని నిర్మాణం కోసం నేతాజీ సుభాష్ చంద్రబోస్ పునాది రాయి వేశారు.
ఈ స్మారక నిర్మాణాన్ని ఇండియన్ నేషనల్ ఆర్మీ (ఐఎన్ ఏ)కి చెందిన పేరు తెలియని యుద్ధవీరునికి సుభాష్ చంద్రబోస్ అంకితం చేశారు.
ఈ సందర్భంగా హాజరైన పలువురు చిన్నారులు, పెద్దలతో ప్రధాని శ్రీ నరేంద్ర మోదీ ముచ్చటించారు.
వారి దగ్గరనుంచి అనేక విషయాలు తెలుసుకున్నారు.
