‘‘అద్దె గర్భం (నియంత్రణ) బిల్లు-2016’’లో అధికారిక సవరణలు చేపట్టేందుకు ప్రధానమంత్రి శ్రీ నరేంద్ర మోదీ అధ్యక్షతన సమావేశమైన కేంద్ర మంత్రిమండలి ఆమోదం తెలిపింది.
భారత దేశంలో అద్దె గర్భం ప్రక్రియ నియంత్రణ కోసం కేంద్ర, రాష్ట్ర స్థాయులలో ప్రత్యేక బోర్డులతోపాటు రాష్ట్రాల్లో, కేంద్రపాలిత ప్రాంతాల్లో సముచిత ప్రాధికార సంస్థల ఏర్పాటును ‘అద్దె గర్భం (నియంత్రణ) బిల్లు-2016’ ప్రతిపాదిస్తోంది.
దేశంలో నిస్సంతులైన దంపతులకు అవసరమైన మేర ఉపకారం చేసే రీతిలో అద్దె గర్భం ప్రక్రియకు సదరు ప్రతిపాదిత చట్టం హామీ ఇస్తుంది.
అదే సమయంలో వాణిజ్యపరమైన అద్దె గర్భం ప్రక్రియను నిరోధించి, నియంత్రిస్తుంది.
పార్లమెంటులో ఈ బిల్లుకు ఆమోదముద్ర పడి చట్టంగా రూపొందిన తర్వాత ‘జాతీయ అద్దెగర్భం ప్రక్రియ బోర్డు’ ఏర్పాటవుతుంది.
దీనిపై కేంద్ర ప్రభుత్వం ప్రకటన వెలువరించాక మూడు నెలల వ్యవధిలో రాష్ట్రాలు, కేంద్రపాలిత ప్రాంతాల్లోని ప్రభుత్వాలు తమతమ స్థాయులలో బోర్డులతోపాటు సముచిత ప్రాధికార సంస్థలను ఏర్పాటు చేయాల్సి ఉంటుంది.
ప్రధాన ప్రభావం:
ఈ చట్టం అమలులోకి వస్తే దేశంలో అద్దె గర్భం సేవలను నియంత్రిస్తుంది.
అలాగే అనైతిక అద్దెగర్భాల ప్రక్రియను నిరోధించడంతోపాటు వాణిజ్యపరంగా దీన్ని అనుసరించకుండా అడ్డుకుంటుంది.
అంతేకాకుండా నిస్సహాయులైన అద్దెగర్భం తల్లులు, మరొకరి కోసం వారు జన్మనిచ్చే పిల్లలు దోపిడీకి గురికాకుండా చూస్తుంది.
వాణిజ్యపరంగా అద్దె గర్భాల ప్రక్రియను నిషేధించడమేగాక మానవ పిండాల, పరిణిత బీజకణాల అమ్మకాలు-కొనుగోళ్లను నిషేధిస్తుంది.
నిర్దిష్ట విధివిధానాలు, షరతులకు అనుగుణంగా నిస్సంతులైన దంపతుల కోసం సంతాన ప్రాప్తికి అవసరమైన మేర నైతిక తోడ్పాటునిస్తుంది.
దీనివల్ల నిస్సంతులైన భారత వివాహిత దంపతులెవరైనా లబ్ధి పొందే వీలుంటుంది.
అలాగే అద్దెగర్భం తల్లి, ఆమె జన్మనిచ్చే పిల్లల హక్కులకు సంపూర్ణ రక్షణ లభిస్తుంది.
ఈ బిల్లు జమ్ముకశ్మీర్ రాష్ట్రం మినహా భారత దేశమంతటికీ వర్తిస్తుంది.
నేపథ్యం:
వివిధ దేశాల నుంచి వచ్చే జంటలకు భారత దేశం ఓ అద్దె గర్భాల కూడలిగా రూపొందింది.
ఈ నేపథ్యంలో అనైతిక పద్ధతులు, అద్దె గర్భం తల్లులకు అన్యాయం, వారు జన్మనిచ్చిన పిల్లలు అనాథలు కావడం వంటి అనేక ఉదంతాలు వెలుగుచూశాయి.
అంతేకాకుండా మానవ పిండాలు, పరిణిత బీజకణాల దిగుమతి కోసం దళారుల ముఠాలు తయారయ్యాయి.
దీంతో కొత్త చట్టం తేవడంద్వారా వాణిజ్యపరమైన అద్దె గర్భం ప్రక్రియను నిషేధించాలని, అదే సమయంలో నైతిక ప్రక్రియను అనుమతించాలని లా కమిషన్ తన 228వ నివేదికలో ప్రభుత్వానికి సిఫారసు చేసింది.
తదనుగుణంగా ‘‘అద్దె గర్భం (నియంత్రణ) బిల్లు-2016’’ను ప్రభుత్వం 2016 నవంబరు 21న లోక్‌స‌భ‌లో ప్రవేశపెట్టింది.
అనంతరం 2017 జనవరి 12న ఈ బిల్లును ఆరోగ్య-కుటుంబ సంక్షేమంపై ఏర్పాటైన పార్లమెంటరీ స్థాయి సంఘానికి నివేదించారు.
దీనిపై కేంద్ర మంత్రిత్వ శాఖలు/విభాగాలు, స్వచ్ఛంద సంస్థలు, వైద్య వృత్తి నిపుణులు, న్యాయవాదులు, పరిశోధకులు తదితర వివిధ భాగస్వాములతో స్థాయి సంఘం పలు సమావేశాలు నిర్వహించింది.
ఈ సందర్భంగా చర్చల్లో పాల్గొని సలహాలు, సూచనలిచ్చేందుకు వీలుగా తల్లిదండ్రులు, అద్దె గర్భం తల్లులను కూడా ఈ సమావేశాలకు ఆహ్వానించింది.
అటుపైన ‘‘అద్దె గర్భం (నియంత్రణ) బిల్లు-2016’’పై ఆరోగ్య-కుటుంబ సంక్షేమ శాఖకు సంబంధించిన సదరు స్థాయి సంఘం సమర్పించిన 102వ నివేదికను ప్రభుత్వం 2017 ఆగస్టు 10వ తేదీన ఒకేసారి లోక్‌స‌భ‌, రాజ్యసభల ముందుంచింది.
****
