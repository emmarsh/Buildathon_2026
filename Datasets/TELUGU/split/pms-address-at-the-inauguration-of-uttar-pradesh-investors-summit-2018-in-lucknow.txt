ఉత్త‌ర్ ప్ర‌దేశ్ గ‌వ‌ర్న‌ర్ శ్రీ రామ్ నాయ‌క్ గారు, ముఖ్య‌మంత్రి శ్రీ యోగి గారు, నా స‌హ‌చ‌రులైన సీనియ‌ర్ మంత్రులు, లఖ్ నవూ న‌గ‌ర ప్ర‌తినిధులు, హోమ్ మంత్రి శ్రీ రాజ్ నాథ్ సింగ్, సీనియ‌ర్ రాజ‌కీయ వేత్త, మారిష‌స్ పూర్వ ప్ర‌ధాని శ్రీ అనిరుధ్ జ‌గ‌న్నాథ్ గారు, విదేశాల‌కు చెందిన మాననీయ మంత్రులు, పెట్టుబ‌డిదారులు, ఔత్సాహిక వ్యాపార‌వేత్త‌లు, ఇంకా ఇత‌ర అతిథులారా..
మార్పు అనేది స్ప‌ష్టంగా క‌నిపిస్తుంది.
ఈ పెట్టుబ‌డిదారుల శిఖర సమ్మేళనాన్ని చాలా భారీ స్థాయిలో నిర్వ‌హిస్తున్నారు.
భారీ సంఖ్య‌లో హాజ‌రైన పెట్టుబ‌డిదారుల‌ను చూస్తుంటే ఇక్క‌డ వ‌స్తున్న మార్పు స్ప‌ష్టంగా క‌నిపిస్తోంది.
ఇందుకుగాను ఉత్త‌ర్ ప్ర‌దేశ్ ముఖ్య‌మంత్రి శ్రీ యోగి గారిని, ఆయ‌న మంత్రివర్గ స‌హ‌చ‌రుల‌ను, అధికారుల‌ను, పోలీసు శాఖ‌ను, ఉత్త‌ర్ ప్ర‌దేశ్ పౌరుల‌ను అభినందిస్తున్నాను.
ఈ రాష్ట్రాన్ని ఇంత త‌క్కువ స‌మ‌యంలో అభివృద్ధి ప‌థంలోకి మీరు తీసుకు వ‌చ్చారు.
ఉత్త‌ర్ ప్ర‌దేశ్‌ లో గ‌తంలో ఎలాంటి ప‌రిస్థితులు ఉండేవో, వాటికి కార‌ణ‌ం ఏమిటో ప్ర‌జ‌ల‌కు బాగా తెలుసు.
భ‌యం, అభద్ర‌త వ్యాపించిన వాతావ‌ర‌ణంలో సామాన్యుడు సాధార‌ణ జీవితం గ‌డ‌ప‌డానికి ఇబ్బంది ప‌డుతున్న స‌మయంలో వ్యాపార‌వేత్త‌ల దురవస్థ ను గురించి చెప్పనక్కర లేదు.
అటువంటి వాతావ‌ర‌ణంలో అభివృద్ధి ని గురించి, యువ‌త‌కు అవ‌కాశాలను గురించి, మ‌ధ్య‌త‌ర‌గ‌తి ఆకాంక్ష‌లను గురించి మాట్లాడ‌డం అసాధ్యం.
యోగి ప్ర‌భుత్వం రాష్ట్రాన్ని అనుకూల వాతావ‌ర‌ణం లోకి తీసుకుపోయింది.
నిరాశ‌ను, నిస్పృహను మరియు ఆందోళ‌న‌లను తొల‌గించింది.
ఈ విజ‌యాన్ని సాధించినందుకుగాను ఆయ‌న‌కు ఇవే నా అభినంద‌న‌లు.
ఇప్పుడు ఉత్త‌ర్ ప్ర‌దేశ్ నిర్మాణానికి పునాది సిద్ధంగా వుంది.
ఈ పునాది మీద అమోఘ‌మైన‌, ప‌విత్ర‌మైన నూత‌న ఉత్త‌ర్ ప్ర‌దేశ్ ను నిర్మిద్దాం.
ఈ ప‌విత్ర‌మైన కార్య‌క్ర‌మం కోసం కృషి చేస్తున్నందుకు మీకంద‌రికీ నా అభినంద‌న‌లు.
స్నేహితులారా,
కోస్‌ కోస్ బ‌ద్ లే పానీ, చార్ కోస్ ప‌ర్ వాణి అని ఒక ఆర్యోక్తి ఉంది.
ఉత్త‌ర్ ప్ర‌దేశ్ అనేక వ‌న‌రుల‌ను క‌లిగివుంది.
వంద‌లాది సంవ‌త్స‌రాలుగా ప్ర‌తి ప్రాంతం త‌న‌దైన అస్తిత్వాన్ని పొంద‌గ‌లిగింది.
చికన్ ప‌నిత‌నానికి లఖ్ నవూ ప్ర‌సిద్ధి చెందింది.
మ‌లీహాబాద్ లో పండే మామిడి పంట ప్ర‌పంచ‌వ్యాప్తంగా ఎగుమ‌తి అవుతోంది.
భదోహి తివాచీలకు పేరుగాంచింది.
బనార‌స్ అంటే జ‌ర్దోసి.
మొరాదాబాద్ ఇత్త‌డి కుండ‌లను విదేశాల‌కు ఎమ‌గుతి చేయ‌డం జ‌రుగుతోంది.
ఫిరోజాబాద్ గ్లాస్ ప్ర‌కాశ‌వంతంగా కాంతులీనుతోంది.
అలాగే ఆగ్రా పేఠా, క‌నౌజ్ ప‌రిమ‌ళ ద్ర‌వ్యాలు ప్ర‌పంచ‌వ్యాప్తంగా ప్ర‌సిద్ధి చెందాయి.
బనార‌స్ ఉషోద‌యానికి, అవ‌ధ్ సాయంకాలానికి పేరుగాంచాయి.
ఇంకా ఉత్త‌ర్ ప్ర‌దేశ్‌లో తాజ్ మ‌హల్‌, సార్ నాథ్, అయోధ్య‌, మ‌ధుర‌, ఇంకా కాశీ లు ఉన్నాయి.
ఈ గ‌డ్డ అటు రామ‌లీల‌ కు, ఇటు కృష్ణుని రాస్ కు ప్రసిద్ధి చెందింది.
ఈ నేల గంగ, య‌మున, స‌ర‌యు ల వంటి న‌దులతో పునీత‌మైంది.
ప్ర‌సిద్ధి చెందిన విద్యాంస్థ‌లు ఐఐటి కాన్ పుర్‌, ఐఐఎమ్ లఖ్ నవూ, బనార‌స్ హిందూ విశ్వ‌విద్యాలయం ఉన్నది ఉత్త‌ర‌ప్ర‌దేశ్ లోనే.
ఈ రాష్ట్రానికి ఘ‌న‌మైన చ‌రిత్ర ఉంది.
అంతే కాదు అంతే ఘ‌న‌మైన వ‌ర్త‌మానం వుంది.
రాష్ట్రంలో జౌళి రంగాన్ని, ప‌ర్యట‌క రంగాన్ని, సంస్కృతి, వ్య‌వ‌సాయ‌ం, విద్య రంగాల‌ను చూస్తే ఈ విష‌యం బోధపడుతుంది.
ఈ కార‌ణంగా ఉత్త‌ర్ ప్ర‌దేశ్ రాష్ట్రం తూర్పు ప్రాంత భార‌త‌దేశానికే కాక యావత్తు దేశానికే అభివృద్ధిని సాధించిపెట్ట‌గ‌ల ప్ర‌ధాన‌మైన ప్రాంతం అవుతుంది.
సోదరులు మరియు సోదరీమణులారా,
ఈ రోజు ఉత్త‌ర్ ప్రదేశ్ ఆహార ధాన్యాలు, గోధుమ‌, చెర‌కు, పాలు, బంగాళాదుంప‌ల ఉత్ప‌త్తిలో దేశంలోకెల్లా ఒకటో స్థానంలో ఉంది.
కాయగూరలు, ఫలాల ఉత్ప‌త్తిలో రెండు, మూడో స్థానాల్లో ఉంది.
చిన్న త‌ర‌హా ప‌రిశ్ర‌మ‌ల విష‌యంలో రాష్ట్రం రెండో స్థానంలో ఉంది.
మొన్న‌టి దాకా రాష్ట్రంలో ఇబ్బందిక‌ర ప‌రిస్థితులు ఉన్న‌ప్ప‌టికీ రాష్ట్రాన్ని తిరిగి గాడిలో పెట్ట‌డానికిగాను కృషి చేసిన ఉత్త‌ర్ ప్ర‌దేశ్ సోద‌ర సోద‌రీమ‌ణుల‌కు నా అభినంద‌న‌లు.
ఒకటో స్థానాన్ని సాధించ‌డ‌మ‌నే స్పర్ధ నేప‌థ్యంలో కొన్ని అంశాల‌ను చ‌ర్చించవలసిన ఆవ‌శ్య‌క‌త చాలా ఉంది.
ప్ర‌శ్న ఏంటంటే- భ‌విష్య‌త్తు లో ఏమ‌వుతుంది ?
అనేదే.
ఉత్తర్ ప్ర‌దేశ్ రాష్ట్ర సామర్థ్యం ఇక్క‌డికే ప‌రిమిత‌మా ?
ఉత్త‌ర్ ప్ర‌దేశ్ త‌న పూర్తి సామ‌ర్థ్యానికి చేరుకుందా ?
స్నేహితులారా,
ఉత్త‌ర్ ప్ర‌దేశ్ కు విలువ‌లు ఉన్నాయి, సుగుణాలు ఉన్నాయి.
అదే స‌మ‌యంలో అద‌న‌పు విలువ‌ను తీసుకు రావలసిన అవ‌స‌రం ఉంది.
రాష్ట్రంలో..
ప‌ని సంస్కృతి లోనే కాదు, వ్యాపార సంస్కృతి లోనే కాదు, అన్ని రంగాలలోనూ అద‌న‌పు విలువ‌ను తీసుకు రావలసిన అవ‌స‌రం వుంది.
ఈ విష‌యాన్ని దృష్టిలో పెట్టుకొని యోగి గారి ప్ర‌భుత్వం అనేక నిర్ణ‌యాలు తీసుకొంటూ, నూత‌న ప‌థ‌కాల‌ను రూపొందించ‌డం నాకు ఎంతో సంతోషాన్ని ఇస్తోంది.
పారిశ్రామిక పెట్టుబ‌డుల‌ను, ఉపాధితో ముడిపెట్టి చూసి..
విధానాల‌ను త‌యారు చేయ‌డం జ‌రుగుతుంది.
వివిధ రంగాల‌కు, వాటికి త‌గినటువంటి ప‌థ‌కాల‌ను యోగి గారి ప్ర‌భుత్వం చేస్తోంది.
జౌళి, ఎల‌క్ట్రానిక్స్‌, త‌యారీ రంగం, ఇన్ఫ‌ర్మేష‌న్ టెక్నాల‌జీ, ప‌ర్యట‌క రంగం, నవీకరణయోగ్య ఇంధ‌నం, స్వ‌తంత్రోపాధి మొద‌లైన రంగాల‌ కోసం దూర‌ దృష్టి తో విధానాల‌ను త‌యారు చేసి, అమ‌లుపరచడం జ‌రుగుతుంది.
ప్ర‌స్తుతం ఉత్త‌ర్ ప్ర‌దేశ్‌ లో పారిశ్రామికవేత్త‌ల‌కు రెడ్ టేపిజానికి బ‌దులుగా రెడ్ కార్పెట్ స్వాగ‌తం ల‌భిస్తోంది.
పారిశ్రామికవేత్త‌ల‌ కోసం ఏర్పాటు చేసిన డిజిట‌ల్ విధానంలో అనుమ‌తులు ఇచ్చే వ్య‌వ‌స్థ‌ే దీనికి ఒక ఉదాహరణ.
ఇది సింగిల్ విండో పోర్ట‌ల్‌.
దీని ద్వారా పారిశ్రామిక‌వేత్త‌ల‌కు ఆన్ లైన్ అనుమ‌తి ల‌భిస్తుంది; అది కూడా చెప్పిన స‌మ‌యానికే ఇవ్వ‌డం జ‌రుగుతుంది.
మ‌నుషులు క‌ల్పించుకోవ‌డం చాలా త‌క్కువ‌గా ఉంటుంది.
ఉత్త‌ర్ ప్ర‌దేశ్‌ లో సుల‌భమైన వ్యాపార విధానం రూపొంద‌డానికి ఇది చాలా ముఖ్య‌మైన చ‌ర్య‌ అని నేను భావిస్తున్నాను.
రాష్ట్రంలో మ‌హిళ‌ల‌ కోసం, యువ‌త‌ కోసం ఇచ్చిన హామీల‌ను యోగి ప్ర‌భుత్వం అమ‌లు చేస్తోంది.
ఈ సంవ‌త్స‌రం రాష్ట్రంలో ధాన్య సేక‌రణ‌ నాలుగు రెట్లు పెరిగింద‌ని నాకు తెలిసింది.
అంతే కాదు చెర‌కు రైతుల‌కు ఇచ్చే చెల్లింపులు న‌ల‌భై శాతం పెరిగాయ‌ని చెప్పారు.
ఉత్త‌ర్ ప్ర‌దేశ్ ప్ర‌భుత్వం..
ఇప్పుడు అంద‌రికీ సామ‌ర్థ్య ఉద్య‌మ నినాదాన్ని వినిపిస్తోంది.
దీనివ‌ల్ల స్థానిక ప‌రిశ్ర‌మ‌లు భారీ స్థాయిలో ల‌బ్ధిని పొందుతాయి.
స్నేహితులారా,
గంగా న‌దీ తీర మైదానాలు ఉత్త‌ర్ ప్ర‌దేశ్ రాష్ట్రానికి వ‌రం లాంటివి.
యూపీ లోని జ‌నాభాలో 60 శాతం మంది ప‌ని చేసే వయో వర్గంలో ఉన్నారు.
అంతే కాదు యూపీ ప్ర‌భుత్వానికి అంద‌రికీ సామ‌ర్థ్యం ఉద్య‌మం ముడివడివుంది.
దీని కార‌ణంగా స్థానిక ప‌రిశ్ర‌మ‌లు గ‌ణ‌నీయంగా ల‌బ్ధిని పొందుతాయి.
నేను మ‌రో సారి గ‌ట్టిగా చెప్తున్నాను.
ఉత్త‌ర్ ప్ర‌దేశ్ కు అపార‌మైన శ‌క్తి సామ‌ర్థ్యాలు ఉన్నాయి.
శ‌క్తి సామ‌ర్థ్యాలు, విధానాలు, ప్ర‌ణాళిక‌, ప‌ని చేసే స‌మ‌ర్థ‌త క‌లిస్తే ప్ర‌గ‌తిని సాధించ‌గ‌లం.
ఉత్త‌ర్ ప్ర‌దేశ్ పౌరులు, యోగి ప్ర‌భుత్వం క‌లిసి సూప‌ర్ హిట్ స్థాయిలో ప‌ని చేస్తార‌ని నేను భావిస్తున్నాను.
ఈ రోజుల్లో పారిశ్రామిక రంగంలో 4.0 సాంకేతిక‌త‌లు ఉన్నాయి.
వీటి కార‌ణంగా వేల్యూ చెయిన్ అత్యంత సుల‌భ‌త‌రంగా మారింది.
ప్ర‌తిభావంతంగా, మంచి నాణ్య‌త‌తో రూపొందింది.
ఈ ప్ర‌ద‌ర్శ‌న‌లో నేను కొన్ని ప్ర‌త్యేక మెలకువలను చూశాను.
స‌మాచార సాంకేతిక‌త‌, వినియోగ‌దారుల ఎల‌క్ట్రానిక్స్‌, ఎల‌క్ట్రానిక్స్ త‌యారీ రంగాలలో ఎద‌గ‌డానికి బోలెడు అవ‌కాశ‌ం ఉంది.
ఈ దేశంలో ఉత్త‌ర్ ప్ర‌దేశ్ అత్య‌ధిక స్మార్ట్ సిటీల‌ను, అమృత్ న‌గ‌రాల‌ను క‌లిగివుంది.
సోదరులు మరియు సోదరీమణులారా,
కొన్ని రోజుల క్రితం మ‌హారాష్ట్ర‌ లో ఇదే విధమైనటువంటి పెట్టుబ‌డి సంబంధ శిఖర సమ్మేళనానికి నేను హాజ‌ర‌య్యాను.
ఒక ట్రిలియ‌న్ డాల‌ర్ ఆర్ధిక వ్య‌వ‌స్థ‌గా రూపొందాల‌నే ల‌క్ష్యాన్ని మ‌హారాష్ట్ర ప్ర‌భుత్వం పెట్టుకుంది.
ఈ రోజు మీతో నేను మ‌రొక ఆలోచ‌న ను పంచుకోబోతున్నాను.
ట్రిలియ‌న్ డాల‌ర్ ల‌క్ష్యాన్ని చేరుకోవాల‌నే ఆకాంక్ష విష‌యంలో యూపీ, మ‌హారాష్ట్ర లు ఒక‌దానితో మ‌రొక‌టి పోటీప‌డ‌గ‌ల‌వా ?
దేశం లోని ఇత‌ర రాష్ట్రాల‌తో అనేక ఇత‌ర అంశాలలో, వివిధ స్థాయిలలో యూపీ పోటీ ప‌డ‌గ‌ల‌దా ?
ఈ పోటీ కార‌ణంగా అభివృద్ధి సాధ్య‌పడుతుంది.
ఉపాధికి సంబంధించి నూత‌న మార్గాలు ఏర్ప‌డ‌తాయి.
ఈ ఆరోగ్య‌క‌ర‌మైన పోటీ అనేది..
పోటీ స‌మాఖ్య స్ఫూర్తిని బ‌లోపేతం చేస్తుంది.
స్నేహితుల‌రా,
సూక్ష్మ‌, చిన్న‌, మ‌ధ్య త‌ర‌హా ప‌రిశ్ర‌మ‌లు లేదా ఎమ్ఎస్ఎమ్ఇ లు యూపీ ఆర్ధిక వ్య‌వ‌స్థ‌లో కీల‌క పాత్రను పోషిస్తున్నాయి.
వీటికి భారీ నెట్ వ‌ర్క్ ఉంది.
వ్య‌వ‌సాయం త‌రువాత ఎమ్ఎస్ఎమ్ఇ రంగమే అత్య‌ధిక ఉపాధి అవ‌కాశాల‌ను క‌ల్పిస్తోంది.
యూపీ లో దాదాపు 50 ల‌క్ష‌ల ఎమ్ఎస్ఎమ్ఇ యూనిట్లు ఉన్నట్లు నా దృష్టికి తీసుకువచ్చారు.
హ‌స్త క‌ళ‌ల ఉత్ప‌త్తులు, ప్రాసెస్డ్ ఆహార ఉత్ప‌త్తులు, తివాచీలు, రెడీమేడ్ దుస్తులు, తోలు ఉత్ప‌త్తులు మొద‌లైన వాటిని ఎగుమ‌తి చేయ‌డంలో ఉత్త‌ర్ ప్ర‌దేశ్ ముందు వ‌రుస‌ లో ఉంది.
ఎమ్ఎస్ఎమ్ఇ రంగం కార‌ణంగా ఆ యా రాష్ట్రాలలో వాటికే ప్ర‌త్యేక‌మైన వ‌స్తువులు నిత్యం చెలామ‌ణి లో ఉంటున్నాయి.
నూత‌న ఉపాధి అవ‌కాశాల‌ను క‌లిగించ‌డానికి, ఇప్ప‌టికే మ‌నుగ‌డ‌లో ఉన్న రంగాలలో ఆదాయం పెంచ‌డానికిగాను మ‌నం నూత‌న దృక్ప‌థంతో ఆలోచించాలి.
ఈ ముఖ్య‌మైన అంశాన్ని దృష్టిలో పెట్టుకొని ఒక జిల్లా ఒక ఉత్ప‌త్తి ప‌థ‌కాన్ని యూపీ ప్ర‌భుత్వం మొద‌లు పెట్ట‌డం సంతోష‌దాయ‌కం.
ఇది త‌ప్ప‌కుండా గ‌ణ‌నీయ‌మైన మార్పును తెస్తుంద‌ని నేను న‌మ్ముతున్నాను.
మ‌న‌కు ఇప్ప‌టికే క్ల‌స్ట‌ర్ విధానం బాగా తెలుసును.
కానీ ఒక జిల్లా, ఒక ఉత్ప‌త్తి ప‌థ‌కం అనేది స‌మ‌గ్ర‌మైన, స‌మ‌తుల్య‌మైన వాతావ‌ర‌ణానికి కార‌ణమ‌వుతుంది.
ఈ ప‌థ‌కం కార‌ణంగా నైపుణ్యాల అభివృద్ధి, ఉత్ప‌త్తుల అమ్మ‌కం, ప్యాకేజింగ్‌, బ్రాండింగ్ అనేవి స్థానిక స్థాయిలో చాలా సులువుగా చేసుకోవ‌చ్చు.
సోదరులు మరియు సోదరీమణులారా,
ఉత్త‌ర్ ప్రదేశ్ ఎన్నిక‌ల ప్రచారంలో నేను ఒక మాట అంటూ ఉండే వాడిని.
ఏదైనా రాష్ట్రానికి డ‌బుల్ ఇంజిన్ ఉంటే..
దాని ప్ర‌గ‌తి చాలా వేగ‌వంతంగా ఉంటుంద‌ని అనే వాడిని.
ఒక జిల్లా, ఒక ఉత్ప‌త్తి ప‌థ‌కానికి బ్యాక‌ప్ మ‌ద్ద‌తు ఉంది.
దీనికి కేంద్రం ప్ర‌వేశపెట్టిన స్కిల్ ఇండియా మిష‌న్‌, స్టాండ్- అప్ ఇండియా మిష‌న్‌, స్టార్ట్- అప్ ఇండియా మిష‌న్‌, ముద్ర యోజ‌న ప‌థ‌కాల‌ ద్వారా ల‌బ్ధి చేకూరుతుంది.
ముద్ర ప‌థ‌కం లో భాగంగా కేంద్ర ప్రభుత్వం ప‌ది ల‌క్ష‌ల కోట్ల రూపాయ‌ల‌కు పైగా రుణాల‌ను ఇవ్వ‌డం జ‌రిగింది.
స్వ‌తంత్రోపాధిని పొందాల‌నుకొనే వారికి ఎలాంటి పూచీకత్తు లేకుండానే 4 ల‌క్ష‌ల కోట్ల రూపాయాల‌ను రుణాలుగా ఇవ్వ‌డం జ‌రిగింది.
ఈ బ‌డ్జెట్ లో ముద్రా ప‌థ‌కం కింది 3 ల‌క్ష‌ల కోట్ల రూపాయ‌ల రుణాల‌ను ఇవ్వాల‌ని ప్ర‌భుత్వం నిర్ణ‌యించింది.
ఒక జిల్లా, ఒక ఉత్ప‌త్తి ప‌థ‌కం అనేది ముద్ర రుణాల‌తో క‌లిసి రాష్ట్రం లోని ఎమ్ఎస్ఎమ్ఇ రంగాన్ని పున‌రుత్తేజ‌ప‌రుస్తుంద‌ని నేను న‌మ్ముతున్నాను.
స్నేహితులారా,
నిపుణ‌త్వాన్ని, స‌మ‌ర‌ర్థ‌తో లింకు చేయాల్సిన విష‌యం గురించి మ‌నం ఆలోచించాలి.
ఎవ‌రైనా ఒక‌రు మేరఠ్ లో అంత‌ర్జాతీయ స్థాయి కుండ‌ను త‌యారు చేస్తుంటే దాన్ని అంత్జాతీయ‌స్థాయిలో మార్కెట్ చేయ‌డానికిగాను, బ్రాండింగ్ చేయ‌డానికిగాను ఒక సంస్థ‌ను నెల‌కొల్పే విషయమై మ‌నం ఆలోచించాలి.
ఎప్పుడైతే అంత‌ర్జాతీయ స్థాయి పంపిణీ వ్య‌వ‌స్థ‌, సేవలు ఉన్నాయో అప్పుడు అంత‌ర్జాతీయ స్థాయి ప్ర‌తిభ ఆటోమేటిగ్గా దానికి చేరువ‌వుతుంది.
స్నేహితుల‌రా,
వ్య‌వ‌సాయ‌ రంగంలో ప్ర‌ధాన‌మైన స‌వాళ్లు ఉన్నాయి.
పొలాల‌ నుండి మార్కెట్ల‌ వ‌ర‌కు పండ్ల‌ను, కూర‌గాయ‌ల‌ను త‌ర‌లించే స‌మ‌యంలో చాలా వృధా జ‌రుగుతోంది.
ఒక అంచ‌నా ప్ర‌కారం ప్ర‌తి సంవ‌త్స‌రం మ‌న రైతుల సోద‌రులు 90 వేల‌ నుండి 1 ల‌క్ష కోట్ల రూపాయ‌ల‌వ‌ర‌కు ఈ కార‌ణంగానే న‌ష్ట‌పోతున్నారు.
ఉదాహ‌ర‌ణ‌కు తీసుకుంటే, బంగాళ‌దుంప‌ల ఉత్ప‌త్తిలో యూపీ ఒకటో స్థానంలో ఉంది.
గ‌తంలో ఆలూ చిప్స్‌ను ఇళ్ల‌ లోనే త‌యారు చేసే వారు.
కానీ ఇది త‌గ్గుముఖం ప‌ట్టింది.
ఇప్పుడు ఆలూ చిప్స్ త‌యారీ ప‌రిశ్ర‌మ‌ల‌ను స్థానిక స్థాయిలో నెల‌కొల్పితే అవి రైతుల‌కు సులువుగా అందుబాటులోకి వ‌స్తాయి.
త‌ద్వారా రైతుల‌కు వేయి కోట్ల రూపాయ‌ల మార్కెట్ చేరువ అవుతుంది.
ఇక్క‌డ ద‌శేరీ మామిడిపండ్ల‌ కు మంచి పేరు వుంది.
కానీ వాటిని స్టోర్ చేయడానికి, మార్కెట్ చేయ‌డానికి స‌రైన సౌక‌ర్యాలు లేక‌పోవ‌డంవ‌ల్ల ఎంతో విలువైన మామిడి పండ్లు వృథా అయిపోతున్నాయి.
ఈ రకం మామిడి పండ్ల‌ను జాతీయ‌, అంత‌ర్జాతీయ మార్కెట్ల‌కు త‌ర‌లించ‌డానికిగాను గోడౌన్ గ్రిడ్‌, మౌళిక మార్కెట్ వ‌స‌తి సౌక‌ర్యాల‌ను ఏర్పాటు చేసుకోవాల్సిన ఆవ‌శ్య‌క‌త ఉంది.
మామిడి గుజ్జుతో అనేక పోష‌క ఉత్ప‌త్తుల‌ను త‌యారు చేయ‌వ‌చ్చు.
మ‌నం చేయాల్సిందంతా రైతుల‌ను ప‌రిశ్ర‌మ‌ల‌తో అనుసంధానించాలి.
పాల ఉత్ప‌త్తిలో దేశంలోనే యూపీ అగ్ర‌భాగంలో ఉంది.
అయితే దీనికి చెందిన‌ అద‌న‌పు విలువ‌ను అత్య‌ధికం చేయ‌డం ఎలా ?
పొలం నుండి నోటి దాకా గ‌ల మౌలిక వ‌స‌తుల్ని ఆధునీక‌రించ‌డం ఎలా ?
ఈ దిశ‌గా మ‌నం చ‌ర్య‌లు చేప‌ట్టాలి.
కేంద్ర‌ప్ర‌భుత్వం ప్ర‌ధాన‌మంత్రి కిసాన్ సంప‌ద యోజ‌న ప‌థకాన్ని అమ‌లు చేస్తోంది.
పంట‌ల‌, తిండి గింజ‌ల‌, పండ్ల‌, కూర‌గాయాల వృథా ను అరిక‌ట్టి, రైతుల ఉత్ప‌త్తుల‌కు, ప‌రిశ్ర‌మ‌ల డిమాండ్ కు మ‌ధ్య‌ లంకెను ఏర్ప‌ర‌చ‌డానికిగాను దీనిని ప్ర‌వేశ‌పెట్ట‌డం జ‌రిగింది.
రైతుల ఆదాయాల‌ను పెంచి, వారి న‌ష్టాల‌ను త‌గ్గించ‌డానికిగాను మ‌నం వేసిన ముఖ్య‌మైన అడుగు ఇది.
ఫూడ్ ప్రాసెసింగ్ రంగాన్ని బ‌లోపేతం చేసి, వృథాను అరిక‌ట్ట‌డానికిగాను ఈ రంగంలో 100 శాతం విదేశీ ప్ర‌త్య‌క్ష పెట్టుబ‌డులకు కేంద్రం ఆమోదం తెలిపింది.
స్నేహితులారా,
వ్య‌వ‌సాయ వ్య‌ర్థాల‌ను, ఉప ఉత్ప‌త్తుల‌ను సంప‌ద‌గా మార్చుకోవ‌డానికికి ఉత్త‌ర్ ప్ర‌దేశ్‌లో అపార‌మైన అవ‌కాశాలు ఉన్నాయి.
ఈ రాష్ట్రం చెర‌కు ఉత్ప‌త్తిలో ఒకటో స్థానంలో వుంది కాబ‌ట్టి ఇథ‌నాల్ ఉత్ప‌త్తికి ఇది చ‌క్క‌టి అనువైన రాష్ట్రం.
జీవ ఇంధ‌న రంగంలో ఈ రాష్ట్రం సాధించే ప్ర‌గ‌తి యొక్క ప్ర‌భావం ఢిల్లీకి కూడా పాకాలి.
స్వ‌చ్ఛ ఇంధ‌నాల‌ను ఉప‌యోగిస్తూ ప‌ర్యావ‌ర‌ణ ప‌రిర‌క్ష‌ణ చేసే దిశ‌గా ఇది ఒక ముంద‌ంజ కాగ‌ల‌దు.
యూపీ త‌న‌కంటూ ఒక జీవ ఇంధ‌న విధానాన్ని త‌యారు చేసుకోవ‌డం నాకు చాలా సంతోషంగా ఉంది.
ఈ విధానం కార‌ణంగా పంట‌ల్ని త‌గ‌ల‌బెట్ట‌డం తగ్గిపోతుంది.
దాంతో ఆ స‌మ‌స్య‌కు ప‌రిష్కారం ల‌భిస్తుంది.
ఇలాంటి అనేక చ‌ర్య‌ల‌ను చేప‌డితే 2022 నాటికి రైతుల ఆదాయాల‌ను రెట్టింపు చేయాల‌నే ల‌క్ష్యాన్ని చేరుకోగ‌లం.
స్నేహితులారా,
ఈ రోజున ఈ ప్ర‌త్యేక సంద‌ర్భ నేప‌థ్యంలో నేను ఒక ముఖ్య‌మైన ప్ర‌క‌ట‌న చేయాల‌ని అనుకుంటున్నాను.
ఈ ప్ర‌క‌ట‌న యూపీకే కాదు, దేశం మొత్తానికి చాలా ముఖ్యం.
దేశంలో రెండు ర‌క్ష‌ణ పారిశ్రామిక కారిడార్ల‌ను రూపొందిస్తామ‌ని మొన్న‌టి బ‌డ్జెట్ లో ప్ర‌క‌టించ‌డం జ‌రిగింది.
వాటిలో ఒక‌టి యూపీ లో ఏర్పాటు చేయాల‌ని ప్ర‌తిపాదించ‌డం జ‌రిగింది.
యూపీ లో నెల‌కొల్పే వాణిజ్య కారిడోర్ ఆగ్రా, అలీగ‌ఢ్‌, లఖ్ నవూ, కాన్ పుర్‌, ఝాన్సీ, చిత్ర‌కూట్ బెల్ట్ మీదుగా విస్త‌రిస్తుంది.
బుందేల్ ఖండ్ ప్రాంత అభివృద్ధిని దృష్టిలో పెట్టుకొని దీన్ని నెల‌కొల్పుతాము.
ఈ కారిడోర్ లో రూ.
20 వేల కోట్ల పెట్టుబ‌డులు పెట్ట‌డం జ‌రుగుతుంది.
దీనివ‌ల్ల దాదాపు రెండున్న‌ర ల‌క్ష‌ల మందికి ఉపాధి ల‌భిస్తుంది.
పూర్వాంచల్ ఎక్స్ ప్రెస్ వే ను, బుందేల్ ఖండ్ ఎక్స్ ప్రెస్ వే ను నిర్మించ‌డం ద్వారా పూర్వాంచల్‌, బుందేల్ ఖండ్ ప్రాంతాల‌ను పారిశ్రామిక‌రించాలని యోగి గారి ప్ర‌భుత్వం కృషి చేస్తోంది.
సోదరులు మరియు సోదరీమణులారా,
గ‌తంలో యూపీలో మూడు విమానాశ్ర‌యాలు ఉండేవి.
వాటిలో ఒకటోది లఖ్ నవూ, రెండోది వారాణసీ, ఇక మూడోది గోర‌ఖ్ పుర్‌.
ఇంకొక రెండు విమానాశ్ర‌యాల‌ను ఖుశీన‌గ‌ర్‌, జెవార్ ల వ‌ద్ద నిర్మించ‌డానికి ఇప్ప‌టికే ప‌ని ప్రారంభ‌మైంది.
అంతే కాదు ఉడాన్ ప‌థ‌కం కింద ఆగ్రా, కాన్ పుర్‌, అల‌హాబాద్‌, బ‌రేలీ, ఝాన్సీ, చిత్ర‌కూట్‌, మురాదాబాద్‌, అలీగ‌ఢ్‌, ఆజం గ‌ఢ్ మొద‌లైన 11 న‌గ‌రాలలో విమానాశ్ర‌యాల‌ను అభివృద్ధి చేయ‌డం జ‌రుగుతుంది.
త్వ‌ర‌లోనే ఈ న‌గ‌రాల్లో విమానాలు ఎగ‌ర‌డానికి వీలుగా సౌక‌ర్యాల‌ను క‌ల్పించ‌డం జ‌రుగుతుంది.
సామాన్యులు కూడా విమానంలో ప్ర‌యాణం చేయాల‌నేది నా క‌ల‌.
యూపీలో ప‌ని చేసే విమాన‌శ్ర‌యాలు ఎక్కువ‌గా లేవు.
అయిన‌ప్ప‌టికీ గ‌త సంవ‌త్స‌రం విమాన‌యానం చేసే వారి సంఖ్య 30 శాతం పెరిగింది.
ఇది జాతీయ స‌రాస‌రి కంటే ఎక్కువ‌.
ఈ ప‌రిస్థితుల్లో ఇక ముందు ఈ రాష్ట్రంలో నూత‌న విమాన‌శ్ర‌యాల‌ను ఏర్పాటు చేస్తే ఎలాంటి మార్పు వ‌స్తుందో మీరే ఊహించ‌గ‌ల‌రు.
దేశంలో అధిక రైల్వే నెట్ వ‌ర్క్ ను క‌లిగివున్న రాష్ట్రం ఉత్త‌ర్ ప్ర‌దేశ్‌.
ఈ రాష్ట్రంలో 9 వేల కిలోమీట‌ర్ల పొడ‌వైన రైలు మార్గ‌ం ఉంది.
అలాగే ప్ర‌ధాన ర‌హ‌దారుల నెట్ వ‌ర్క్ లో యూపీ కి ప్ర‌ధాన‌మైన స్థానం ఉంది.
కేవ‌లం వ‌స్తు ర‌వాణాకు ప‌రిమిత‌ం అయిన తూర్పు, ప‌శ్చిమ ప్రాంత‌ కారిడోర్ లు అభివృద్ధి చెందిన త‌రువాత ఉత్త‌ర్ ప్ర‌దేశ్ ఆర్ధిక స్థితికి నూత‌న బ‌లం చేకూరుతుంది.
ఈ రెండు కారిడోర్ లు యూపీ లోని దాద్రి ద‌గ్గ‌ర క‌లుస్తాయి.
వీటితో పాటు ఢిల్లీ-ముంబయి పారిశ్రామిక కారిడోర్‌, అమృత్ స‌ర్- ఢిల్లీ- కోల్ కాతా ఇండస్ట్రియల్ కారిడోర్ లు యూపీ అభివృద్ధిని కొత్త పుంత‌లు తొక్కిస్తాయి.
వారాణసీ, హ‌ల్దియా ల మ‌ధ్య‌ నిర్మిస్తున్న జాతీయ ర‌హ‌దారులు కూడా యూపీ పారిశ్రామిక అభివృద్ధికి దోహ‌దం చేస్తాయి.
అంతే కాదు యూపీ లో అంత‌ర్జాతీయ స్థాయి ర‌వాణా సౌక‌ర్యాలు ఏర్ప‌డ‌డానికి లఖ్ నవూ లో, గాజియాబాద్‌, నోయెడా ల‌లో మెట్రో విస్త‌ర‌ణ‌, మేరఠ్, కాన్ పుర్‌, వారాణసీ ల‌లో కొత్తగా మెట్రో రైళ్లు దోహ‌దం చేస్తాయి.
భార‌త్ నెట్ ప‌రియోజ‌న లో భాగంగా వేస్తున్న యూపీ పంచాయతీ ల‌ ఆప్టిక‌ల్ ఫైబ‌ర్ కనెక్టివిటీ తో యూపీ గ్రామీణ ప్రాంతాల‌కు, ప్ర‌పంచానికి మ‌ధ్య‌న క‌నెక్టివిటీ ఏర్పడుతుంది.
ఆధునిక ర‌హ‌దారులు, రైల్వేలు, స‌బ్ వేలు, మెట్రోమార్గాలు, నీటి ర‌వాణా మార్గాలు, స‌మాచార ర‌హ‌దారులు..
ఇవ‌న్నీ క‌లిపి ఏర్ప‌డే మౌలిక వ‌స‌తులు ఈ 21వ శ‌తాబ్దంలో ఉత్త‌ర్ ప్ర‌దేశ్‌ ను ఉన్న‌త శిఖ‌రాల‌కు తీసుకుపోతాయి.
ఉత్త‌మ‌మైన క‌నెక్టివిటీ, ప‌రిశ్ర‌మ‌లు, త‌యారీ యూనిట్ల కార‌ణంగా ర‌వాణాకు సంబందించిన ప‌లు మార్గాల‌ను ఒక‌దాని త‌ర్వాత మ‌రో దానిని ఉప‌యోగించుకొంటూ ల‌బ్ధి పొంద‌వ‌చ్చు.
ర‌వాణాలో అడ్డంకులు త‌గ్గిపోతే వ్యాపార రంగం అభివృద్ధ చెందుతుంది.
పర్యటక రంగం ప్ర‌గ‌తి సాధిస్తుంది.
త‌ద్వారా ఉపాధి అవ‌కాశాలు పెరుగుతాయి.
స్నేహితులారా,
అభివృద్ధిని అనేక రెట్లు పెంచడానికి త‌ర‌చుగా ప‌ర్యట‌క‌ రంగం ఉప‌యోగ‌ప‌డుతోంది.
ఉత్త‌ర‌ ప్ర‌దేశ్ రాష్ట్రానికి చారిత్ర‌క‌, సాంస్కృతిక వార‌స‌త్వం ఘ‌నంగా వుంది.
అంతే కాదు ఈ రాష్ట్రం అనేక క‌ళారూపాలకు ప్ర‌సిద్ధి చెందింది.
ఈ రాష్ట్రంలో ప‌ర్యట‌క‌ కేంద్ర వాతావ‌ర‌ణాన్ని బ‌లోపేతం చేయాల్సిన అవ‌స‌రం వుంది.
వార‌స‌త్వ ప‌ర్యట‌కం, హ‌స్త‌క‌ళ‌ల ప‌ర్యాట‌కం, ప‌ర్యావ‌ర‌ణ ప‌ర్యాట‌కం, అట‌వీ ప‌ర్యాట‌కం, గ్రామీణ ప‌ర్యాట‌కం మొద‌లైన విభాగాల్లో గ‌ల అవకాశాల‌ను స‌మ‌ర్థ‌వంతంగా ఉప‌యోగించుకోవలసి ఉంది.
జాతీయ‌, అంత‌ర్జాతీయ యాత్రికుల‌ను ఆక‌ర్షించే రాష్ట్రాల్లో ఉత్త‌ర్ ప్ర‌దేశ్ ముందు వ‌రుస‌ లో ఉంది.
అంతే కాదు యూపీ ఇక ముందు ఒకటో స్థానాన్ని సంపాదించగ‌లుగుతుంది.
ఈ ల‌క్ష్యాన్ని చేరుకోవ‌డానికిగాను ఈ స‌మ్మేళనంలో నేను ప్ర‌క‌టించ‌బోయే నూత‌న ప‌ర్యట‌క విధానం స‌హాయ‌కారిగా ఉండగలద‌ని భావిస్తున్నాను.
ఉత్త‌ర్ ప్ర‌దేశ్ లో పర్యట‌క‌ రంగాన్ని ప‌రిశ్ర‌మ‌ల విభాగంలోకి చేర్చ‌డం జ‌రిగింది.
వ‌చ్చే సంవ‌త్సరం, అంటే 2019 జ‌న‌వ‌రి లో, ప్ర‌యాగ‌ లో మ‌హాకుంభ మేళాను నిర్వ‌హించ‌డం జ‌రుగుతుంది.
ప్ర‌పంచంలోనే ఇది అతి పెద్ద కార్య‌క్ర‌మం.
మాన‌వాళికి సంబంధించి కుంభ‌ మేళా ఒక గొప్ప సాంస్కృతిక వార‌స‌త్వం అని ప్ర‌క‌టిస్తూ గ‌త ఏడాది ఐక్య‌ రాజ్య‌ స‌మితి దీనిని గుర్తించింది.
ఈ గుర్తింపు మన‌కు ల‌భించిన ఒక గొప్ప అవ‌కాశం.
ముఖ్యంగా ఉత్త‌ర్ ప్ర‌దేశ్ ప్ర‌భుత్వానికి.
క‌ల్ప‌వాసీల‌ మొదలుకొని దేశ‌ విదేశాల‌ నుండి వ‌చ్చే సంద‌ర్శ‌కుల‌ వ‌ర‌కూ అంద‌రికీ..
2019 లో జ‌ర‌గ‌బోయే కుంభ‌మేళా ఒక గొప్ప చిర‌స్మ‌ర‌ణీయ‌ అనుభ‌వంగా మిగల‌నుంది.
యూపీ లోని యువ‌త‌కు ఉపాధి అవ‌కాశాల‌ను క‌ల్పించ‌డ‌మే మా ల‌క్ష్యం.
ప్ర‌తి దేశం నుండి ప‌ర్యట‌కులు కుంభ‌మేళాను ద‌ర్శించేలా మ‌నం ఏర్పాట్లు చేయాలి.
ఈ కార్య‌క్ర‌మాన్ని ప్ర‌పంచ‌ స్థాయిలో నిర్వ‌హించాలి.
ఈ విష‌యంలో యూపీ ని, త‌ద్వారా భారతదేశాన్ని ప్రపంచం గుర్తుపెట్టుకోవాలి.
స్నేహితులారా,
ఇలాంటి పెట్టుబ‌డిదారుల శిఖర సమ్మేళనాన్ని తొలుత గుజ‌రాత్‌ లో నిర్వ‌హించ‌డం జ‌రిగింది.
ఈ స్ఫూర్తిని మ‌ధ్య‌ ప్ర‌దేశ్ , ఛ‌త్తీస్ గ‌ఢ్‌, మ‌హారాష్ట్ర‌, ఝార్ ఖంర్ఖండ్‌, అసమ్ లు అనుస‌రించాయి.
చివ‌రకు ఈ స‌మ్మేళనం ఉత్త‌ర్ ప్ర‌దేశ్ ను చేరుకొంది.
ఈ పెట్టుబ‌డిదారుల స‌మ్మేళనం లో కుదుర్చుకొనే ఎమ్ఒయు ల‌ను వెంట‌నే ఆచ‌ర‌ణ‌లో పెట్ట‌డం చాలా ముఖ్యం.
త‌ద్వారా వీలైనంత త్వర‌గా ఇక్క‌డి ప్ర‌జ‌లు ఉపాధిని పొంద‌గ‌లుగుతారు.
ఈ ఎమ్ఒయు ల అమ‌లుకు సంబంధించి తానే వ్య‌క్తిగ‌తంగా ప‌ర్య‌వేక్ష‌ణ చేస్తాన‌ని యోగి గారు చెప్పిన విష‌యాన్ని ఇక్క‌డ ప్ర‌త్యేకంగా ప్ర‌స్తావిస్తున్నాను.
ఆయ‌న వీటికి సంబంధించిన కార్య‌క్ర‌మాల‌ను స్వ‌యంగా ప‌ర్య‌వేక్షించ‌గ‌ల‌రు.
యూపీ ప్ర‌భుత్వం త‌న కార్యాచ‌ర‌ణ‌ను ఎంతో శ‌క్తివంతంగా అమ‌లు చేస్తుంది కాబ‌ట్టి మీరు సిద్ధంగా ఉండాలి.
కేంద్రంలో, లేదా రాష్ట్రంలో ఉన్న మా ప్ర‌భుత్వాలు ఎల్లప్పుడూ ఉద్యోగ ప్రధానమైన వృద్ధికి మరియు ప్రజా సేవ ప్రధానమైన వృద్ధికి ప్రాధాన్యమిస్తూ వచ్చాయి.
సుల‌భ‌త‌రంగా వ్యాపారం నిర్వ‌హించ‌డం, జీవ‌నాన్ని సుల‌భ‌త‌రం చేయ‌డం కోసం ప్ర‌జ‌లంద‌రినీ ఆర్ధికంగా క‌లుపుకొని పోయే ఆర్ధిక వ్య‌వ‌స్థ‌ను రూపొందించ‌డానికి మేం ప్రాధాన్య‌మిస్తున్నాం.
ప్ర‌భుత్వం చేప‌ట్టిన విధానాలు, ప‌థ‌కాల కార‌ణంగా జ‌న్ ధ‌న్ యోజ‌న లో భాగంగా పేద‌లు 31 కోట్ల బ్యాంకు ఖాతాలను తెర‌వ‌గ‌లిగారు.
రోజుకు 90 పైస‌లు మరియు నెల‌కు 1 రూపాయి ప్రీమియమ్ తో 18 కోట్ల‌కు పైగా జీవిత‌ బీమాల‌ను చేయించ‌గ‌లిగాం.
గ‌త మూడు సంవ‌త్స‌రాలలో దేశంలో పేద, మ‌ధ్య‌త‌ర‌గ‌తి కుటుంబాల‌ కోసం 1 కోటి ఇళ్ల‌ను నిర్మించి ఇవ్వ‌డం జ‌రిగింది.
స్వ‌చ్ఛ భార‌త్ అభియాన్ లో భాగంగా 6 కోట్ల‌కు పైగా మరుగుదొడ్ల‌ను నిర్మించాం.
3 కోట్ల 30 ల‌క్ష‌ల మంది పేద మ‌హిళ‌ల‌కు ఉచిత గ్యాస్ క‌నెక్ష‌న్ లను… ఉజ్వ‌ల యోజ‌న ప‌థ‌కం కింద ఇవ్వ‌డం జ‌రిగింది.
ఈ బ‌డ్జెట్ లో ఉజ్జ్వల యోజ‌న లక్ష్యాన్ని 8 కోట్ల‌కు పెంచడమైంది.
దేశం లోని ప్ర‌తి పేద‌వాడి గృహంలో విద్యుత్తు సదుపాయాన్ని క‌ల్పించ‌డం కోసం ప్ర‌ధాన మంత్రి సౌభాగ్య ప‌థకాన్ని ప్రారంభించాం.
ఈ ప‌థ‌కంలో భాగంగా 4 కోట్ల మంది పేద ప్ర‌జ‌ల‌కు విద్యుత్తు కనెక్షన్ ను అందించడం జరుగుతుంది.
ఈ బ‌డ్జెట్ లో మేం ఆయుష్మాన్ భార‌త్ యోజ‌న ను ప్రక‌టించాం.
ఈ ప‌థ‌కం లో భాగంగా 10 కోట్ల పేద కుటుంబాల‌కు ఆరోగ్య బీమా సౌక‌ర్యాన్ని కల్పించడం జరుగుతుంది.
కుటుంబంలో ఏ వ్య‌క్త‌ి అయినా అనారోగ్యం పాలబడితే ఆ వ్యక్తి కి చికిత్స కోసం, మందుల‌ కోసం ప్ర‌భుత్వం బీమా కంపెనీ ద్వారా 5 ల‌క్ష‌ల‌ రూపాయ‌ల దాకా అంద‌జేస్తుంది.
ఇలాంటి అనేక ప‌థ‌కాల‌ ద్వారా పేద ప్ర‌జ‌ల జీవితాల‌ను మా ప్రభుత్వం మెరుగుప‌రుస్తోంది.
ప్ర‌భుత్వం చేప‌ట్టిన విధాన‌ప‌ర‌మైన నిర్ణ‌యాలు, సంస్థాగ‌త‌మైన మార్పుల తాలూకు ప్రయోజనాలు స‌మాజం లోని అన్ని వ‌ర్గాల ప్ర‌జ‌లకు..
ముఖ్యంగా అన్న‌దాత‌లు, పేద‌వారు, ద‌ళితులు, వెన‌క‌బ‌డిన కులాల‌ వారు, అణ‌గారిన వ‌ర్గాల‌ వారికి అందేటట్టు ప్రభుత్వం చూస్తోంది.
స్నేహితులారా,
ఒక నూత‌నమైన ఉత్త‌ర్ర ప్ర‌దేశ్ ను, ఒక నూత‌న భార‌త‌దేశాన్ని నిర్మించ‌డానికి గాను సరికొత్త ఉత్తేజం, ఆశతో పాటు నూత‌న పెట్టుబ‌డులు కూడా అవ‌స‌రమవుతాయి.
పెట్టుబ‌డుల విష‌యంలో నూత‌న మార్గాలు ఏర్ప‌డ‌డానికి ఉత్త‌ర్ ప్ర‌దేశ్ పెట్టుబ‌డిదారుల స‌మ్మేళనం దోహ‌దపడుతుంద‌ని నేను భావిస్తున్నాను.
ఈ ఆశాభావంతో నేను ఈ ప్ర‌సంగాన్ని ముగించదలచుకొన్నాను.
మీకంద‌రికీ మ‌రోసారి కృత‌జ్ఞ‌త‌లు.
శ్రీ అనిరుధ్ జ‌గ‌న్నాథ్ గారికి నా హృద‌య‌పూర్వ‌క‌మైన కృత‌జ్ఞ‌త‌లు తెలియజేస్తున్నాను.
అభివృద్ధిప‌రంగా ఉత్త‌ర్ ప్ర‌దేశ్‌ ను ఉన్న‌త శిఖ‌రాల‌కు చేర్చ‌డానికి శ్రీ యోగి గారు చేస్తున్న కృషికి మీ ప్రోత్సాహం, ఆశీస్సులు ల‌భిస్తాయ‌ని నేను న‌మ్ముతున్నాను.
భార‌త‌దేశ నిర్మాణంలో ఉత్త‌ర్ ప్ర‌దేశ్ వృద్ధి కీల‌క‌ పాత్రను పోషిస్తుంది.
ఈ క‌ల‌ను మ‌నంద‌రం క‌లిసి సాకారం చేద్దాం.
ఈ ఆకాంక్ష‌ల‌తో మీ కంద‌రికీ ఇవే నా శుభకామనలు.
అనేకానేక ధన్యవాదాలు.
న‌మ‌స్తే!
***
