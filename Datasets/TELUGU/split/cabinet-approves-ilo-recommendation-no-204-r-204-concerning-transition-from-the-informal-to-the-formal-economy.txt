అంత‌ర్జాతీయ కార్మిక సంస్థ (ఐ ఎల్ ఓ) ఆమోదించిన ఒక కొత్త ప‌త్రం – “అసాంప్ర‌దాయ‌క ఆర్ధిక వ్య‌వ‌స్థ నుంచి సాంప్ర‌దాయ‌క ఆర్ధిక వ్య‌వ‌స్థ‌కు మార్పున‌కు సంబంధించిన సిఫార్సులు (నంబరు 204)”ను పార్ల‌మెంటుకు స‌మ‌ర్పించే ప్ర‌తిపాద‌న‌కు కేంద్ర మంత్రివ‌ర్గం ఆమోదం తెలిపింది.
ప్ర‌ధాన‌మంత్రి శ్రీ న‌రేంద్ర మోదీ ఈ మంత్రివ‌ర్గ స‌మావేశానికి అధ్య‌క్ష‌త వ‌హించారు.
2015, జూన్‌లో జెనీవాలో జ‌రిగిన ఐ ఎల్ ఓ 104వ స‌ద‌స్సులో పైన తెలిపిన సిఫార్సును ఆమోదించారు.
ఈ ప్ర‌క్రియ‌కు ఆ స‌మావేశంలో భార‌త్ త‌ర‌పున ప్ర‌తినిధిగా హాజ‌రైన‌ కేంద్ర కార్మిక, ఉపాధి క‌ల్ప‌న శాఖ మంత్రి మ‌ద్ద‌తు తెలిపారు.
ఐ ఎల్ ఓ రాజ్యాంగం 19వ అధిక‌ర‌ణం ప్ర‌కారం ఐ ఎల్ ఓ లో స‌భ్య‌త్వం ఉన్న ప్ర‌తి దేశం ఆ కాన్ఫ‌రెన్స్ లో ఆమోదించిన ప‌త్రాల‌ను స‌మావేశం ముగిసిన నాటి నుంచి ఒక సంవ‌త్స‌ర కాలం లోప‌ల‌ స‌మ‌ర్థ ప్రాధికార సంస్థ (భార‌త‌దేశానికి సంబంధించినంత వ‌ర‌కూ పార్ల‌మెంట్)కు స‌మ‌ర్పించాల్సి ఉంటుంది.
ఈ సిఫార్సు ఐ ఎల్ ఓ స‌భ్య దేశాల‌కు ఆర్ధిక సంస్థ‌ల‌ను, శ్రామికుల‌ను అసాంప్ర‌దాయ‌క ఆర్ధిక వ్య‌వ‌స్థ నుంచి సాంప్ర‌దాయ‌క ఆర్ధిక వ్య‌వ‌స్థ‌కు మార్పు చేయ‌డానికి త‌గిన మార్గ‌ద‌ర్శ‌క‌త్వాన్ని అందిస్తుంది.
శ్రామికుల ప్రాథ‌మిక హ‌క్కుల‌ను గౌర‌విస్తూనే సాంప్ర‌దాయ ఆర్ధిక వ్య‌వ‌స్థ‌లో మ‌ర్యాద‌ గ‌ల ఉద్యోగాల‌ను సృష్టించ‌డం, ప‌రిర‌క్షించ‌డం, సంస్థ‌లు నిల‌క‌డ‌గా మ‌నుగ‌డ సాగించేలా చూడటం, సాంప్ర‌దాయ‌క ఆర్ధిక వ్య‌వ‌స్థ‌లోని కొలువుల‌ను అసాంప్ర‌దాయికీక‌రించ‌డాన్ని నిరోధించ‌డం ఈ సిఫార్సుల‌లో ఒక భాగంగా ఉంది.
దేశంలోని శ్రామికులంద‌రికీ వ‌ర్తించే ఐ ఎల్ ఓ సిఫార్సును ఆమోదించ‌డం వ‌ల్ల భార‌త‌దేశం పైన ఎటువంటి ఆర్ధిక ప్ర‌భావమూ ఉండ‌దు.
పూర్వ‌రంగం :
ఐ ఎల్ ఓ కన్వెన్షన్లు అంత‌ర్జాతీయ స్థాయిలో కుదిరిన ఒప్పందాలే అని చెప్ప‌వ‌చ్చు.
అయితే, వీటికి స‌భ్య దేశాలు ఆమోదం తెలపవల‌సి ఉంటుంది.
ఐ ఎల్ ఓ కన్వెన్షన్ తీర్మానాన్ని ఆమోదించ‌డం అనేది స్వ‌చ్ఛంద ప్ర‌క్రియ‌.
ఒక‌సారి ఆమోదించాక ఐ ఎల్ ఓ స‌మావేశ తీర్మానాలకు ఆయా స‌భ్య దేశాలు విధిగా, చ‌ట్టప‌రంగా క‌ట్టుబ‌డి ఉండాలి.
అయితే, ఐ ఎల్ ఓ సిఫార్సులు మాత్రం ఆమోదానికి ఉద్దేశించిన‌వి కావు.
అవి విధానాల రూప‌క‌ల్ప‌న‌, అమ‌లు, చ‌ట్టం చేయ‌డం, ఆ చ‌ట్టాన్ని అమ‌లుప‌ర‌చే ప్ర‌క్రియ‌ల‌లో ఆయా దేశాల ప్ర‌భుత్వాల‌కు కేవలం మార్గ‌ద‌ర్శ‌క‌త్వం వ‌హించ‌డానికి ఉద్దేశించిన‌వి. ఏదైనా క‌న్వెన్ష‌న్ ను పాక్షికంగా స‌వ‌రించాలంటే ఒడంబ‌డిక‌ల ప్రాథ‌మిక ప‌త్రం (ప్రోటోకాల్‌) ఒక సాధనం.
కన్వెన్షన్ ను, క‌న్వెన్ష‌న్ తాలూకూ ఒడంబ‌డిక‌ల ప్రాథ‌మిక ప‌త్రం (ప్రోటోకాల్‌) ను లాంఛనంగా ఆమోదించ‌డం పై స‌ద‌రు ప్ర‌భుత్వం తమ దేశ చ‌ట్టాల‌ను ప‌రిగ‌ణ‌నలోకి తీసుకొని విడిగా ఒక నిర్ణ‌యానికి రావ‌ల‌సి ఉంటుంది.
స‌భ్య దేశాల అసాంప్ర‌దాయ‌క ఆర్ధిక వ్య‌వ‌స్థలోని భిన్న‌త్వాన్ని దృష్టిలో ఉంచుకొని ఈ సిఫార్సులో పేర్కొన్న ప్ర‌కారం అసాంప్ర‌దాయ‌క ఆర్ధిక వ్య‌వ‌స్థ స్వ‌భావాన్ని, ప‌రిధిని స‌మ‌ర్ధ అధికారం గ‌ల సంస్థ గుర్తించాలి.
త్రైపాక్షిక యంత్రాంగాల స‌హాయంతో సాంప్ర‌దాయ‌క ఆర్ధిక వ్య‌వ‌స్థ‌తో దీనికి ఉన్న సంబంధాన్ని కూడా అన్వేషించాలి.
సంప్ర‌దాయ‌క ఆర్ధిక వ్య‌వ‌స్థ‌కు మార‌డానికి వీలు క‌ల్పించే స‌మ‌గ్ర వ్యూహాల‌ను రూపొందించ‌డంలో ఈ సిఫార్సు అసాంప్రదాయక ఆర్ధిక వ్య‌వ‌స్థ‌లోని శ్రామికుల ఆర్ధిక సంస్థ‌ల స్వ‌భావాలు, ప‌రిస్థితులు, అవ‌స‌రాల‌ను స‌భ్య దేశాలు లెక్కలోకి తీసుకోవాల‌ని చెబుతుంది.
అంతే కాకుండా ఆయా దేశాల‌లో నెల‌కొన్న ప్ర‌త్యేక ప‌రిస్థితుల‌ను, చ‌ట్టాల‌ను, విధానాల‌ను, ప్రాధాన్యాల‌ను, మాన‌వ హ‌క్కుల ప‌రిర‌క్ష‌ణ‌ను, స్త్రీలు, పురుషుల మ‌ధ్య స‌మాన‌త్వాన్ని ప్రోత్స‌హించ‌డాన్ని, వివ‌క్షా ర‌హిత దృక్ప‌థాన్ని అల‌వ‌ర‌చుకోవాల‌ని కూడా సూచిస్తుంది.
