ఎక్స్ లెన్సీ, ఇస్లామిక్ రిప‌బ్లిక్ ఆఫ్ ఇరాన్ అధ్య‌క్షుడు డాక్ట‌ర్ హ‌స‌న్ రూహానీ,
ఎక్స్ లెన్సీ, ఇస్లామిక్ రిప‌బ్లిక్ ఆఫ్ ఆఫ్ఘ‌నిస్థాన్ అధ్య‌క్షుడు డాక్ట‌ర్ అశ్రఫ్ గనీ,
గౌర‌వ‌నీయులైన మంత్రులు,
సోద‌ర‌ సోద‌రీమ‌ణులారా..
ప్ర‌ముఖ ప‌ర్షియా క‌వి శ్రీ హ‌ఫీజ్ ఒకసారి అన్నారు..
रोज़े- हिज्रो-शबे-फ़ुर्क़ते-यार आख़र शुद
ज़दम इन फ़ालो-गुज़श्त अख़्तरो कार आख़र शुद्
[ దీనికి అర్థం..
వేర్పాటు రోజులు కరిగిపోయాయి.
నిరీక్షణ రాత్రి ముగియనుంది.
మ‌న స్నేహం క‌ల‌కాలం మనగలదు.
అని]
ఇవాళ మ‌న‌మంతా చ‌రిత్ర సృష్టింపబడటాన్ని వీక్షిస్తున్నాం..
మ‌న మూడు దేశాల ప్ర‌జ‌ల‌కు మాత్రమే కాదు, ఈ ప్రాంత‌ం అంత‌టికీ సంబంధించిన చరిత్ర ఇది.
బాంధవ్య బంధాన్ని కలిగివుండాలనేది మాన‌వ కాంక్షలన్నింటిలోకెల్లా అత్యంత మౌలిక‌మైన‌ కాంక్ష.
ఆ కాంక్షను నెరవేర్చుకోవాలని ఇవాళ మనం ఆశిస్తున్నాం.
ఇటువంటి విశిష్ట కార్యక్రమానికి ఆతిథ్య‌ం ఇస్తున్నందుకు శ్రీ రౌహానీ కి మ‌న‌మంతా కృత‌జ్ఞులం.
అధ్య‌క్షుడు శ్రీ అశ్రఫ్ గనీ, మీరు ఇక్కడకరు విచ్చేసినందుకు ధ‌న్య‌వాదాలు.
దీనికి నిజంగా ఒక ప్ర‌త్యేక‌ ప్రాముఖ్యం ఉంది.
ఇక్కడ ఉండ‌డమే ఒక గౌర‌వం.
కొద్దిసేపటి కింద‌టే ఎక్స్ లెన్సీ శ్రీ రూహానీ, ప్రెసిడెంట్ శ్రీ గనీ, నేను అనేక అంశాల‌పై సవివర చ‌ర్చలు జరిపాం.
ఆర్థిక భాగ‌స్వామ్య చర్చాంశాలు మనకు విస్పష్ట ప్రాధాన్యమున్న అంశం.
మన ల‌క్ష్య సాధ‌న‌లో ముగ్గురం క‌ల‌సిక‌ట్టుగా నిలబడతాం.
శాంతి, సౌభాగ్యాల‌కు కొత్త బాటలను వేయడం మా ఉమ్మడి ల‌క్ష్యం.
మేం ప్ర‌పంచంతో లంకె పెట్టుకోవాల‌నుకుంటున్నాం.
అయితే మనలో మనకు మరింత మెరుగైన అనుసంధానం ఏర్పరచుకోవడం కూడా మాకు ప్రాధాన్య అంశ‌మే!
ఈ ప్రాంతానికి ఇది సిసలైన న‌వోద‌యం!
ఎక్స్ లెన్సీస్,
మన పురాత‌నమైన బంధాలలోని గొప్ప‌ద‌నం, వాస్త‌విక‌త‌ల గురించి ఇరాన్‌, అఫ్గానిస్తాన్‌, భార‌తదేశాల‌కు క్షుణ్నంగా తెలుసును.
శ‌తాబ్దాలుగా క‌ళ‌లు, సంస్కృతి, ఆలోచ‌న‌లు, జ్ఞానం, భాష‌, సంప్ర‌దాయాలు మన మ‌ధ్య ఉమ్మడి బంధాన్ని ముడివేశాయి.
చ‌రిత్ర‌ ఎన్నో సంక్లిష్ట ఘ‌ట్టాలను ఆవిష్కరించినప్పటికీ, మ‌న సమాజాలు ఒకదానితో మరొకటి సంబంధాన్ని కోల్పోలేదు.
ఇవాళ మ‌న ఒప్పందంలో స‌రికొత్త అధ్యాయాలను లిఖించుకోవడానికి మనం భేటీ అయ్యాం.
ఎక్స్ లెన్సీస్, కొద్దిసేపటి కింద‌ట ఒక త్రైపాక్షిక ట్రాన్స్ పోర్ట్ అండ్ ట్రాన్సిట్ కారిడార్ ఏర్పాటుకు ఒక ఒప్పందంపైన సంతకాలు జరిగాయి.
ఈ ఒప్పందం ప్రాంత చ‌రిత్ర‌ను తిర‌గ‌రాయగలదు.
మ‌న మూడు దేశాల మ‌ధ్య స‌రికొత్త మైత్రి బంధానికి ఇది ఒక కొత్త పునాది.
ఈ కారిడార్ ఈ ప్రాంతమంతటా వాణిజ్యం ఎటువంటి అడ్డంకులు లేకుండా సాగడానికి ఊతాన్ని అందిస్తుంది.
పెట్టుబ‌డుల, సాంకేతిక‌త‌ల వెల్లువ చాబ‌హార్ లో ఒక స‌రి కొత్త పారిశ్రామిక మౌలిక స‌దుపాయాలకు దారి తీస్తుంది.
ఇందులో గ్యాస్ ఆధారిత ఎరువుల ప‌రిశ్ర‌మ‌లు, పెట్రోకెమిక‌ల్స్‌, ఫార్మ‌సూటిక‌ల్స్‌, మరియు ఐటీ ఉంటాయి.
ఈ కారిడార్‌లోని కీల‌క దారులు ఇరాన్‌లోని చాబ‌హార్ రేవు గుండా వెళ‌తాయి.
గ‌ల్ఫ్ ఆఫ్ ఓమాన్ ముఖ‌ద్వారం వ‌ద్ద ఉన్న ఈ ప్రాంతం గొప్ప వ్యూహాత్మ‌క ప్రాధాన్యాన్ని కలిగివుంది.
అఫ్గానిస్తాన్‌కు మిగతా ప్ర‌పంచంతో వాణిజ్య సంబంధాలు నెరిపేందుకు ఒక విశ్వసనీయమైన, సమర్థమైన, మరింత స్నేహపూర్వకమైన వాణిజ్య మార్గం లభిస్తుంది.
ఈ ఒప్పందం మ‌న మూడు దేశాల‌కు మించి విస్తృత ప్రయోజనాలను అందించగలదు.
దీని ఫలాలు మ‌ధ్య ఆసియాలోని దేశాల‌న్నింటికీ దక్కే అవ‌కాశ‌ం ఉంది.
ఇంటర్ నేషనల్ నార్త్ సౌత్ కారిడార్‌కు అనుసంధాన‌ం జరిగిందంటే, ఇది ఒక‌వైపు ద‌క్షిణాసియాను, మ‌రొక వైపు ఐరోపాను తాకుతుంది.
సంప్ర‌దాయ స‌ముద్ర మార్గాలతో పోలిస్తే ఈ మార్గం యూర‌ప్‌రే కార్గో వ్యాపారంలో సమయాన్ని, వ్య‌యాన్ని 50 శాతం మేర త‌గ్గించగలుగుతుందని అధ్య‌య‌నాలు పేర్కొంటుతున్నాయి.
కాలక్రమంలో మనం హిందూ మ‌హాస‌ముద్ర ప్రాంతంలోను, ఆగ్నేయాసియాలోను భార‌తదేశం అభివృద్ధిపరచిన దృఢమైన‌ స‌ముద్ర‌ మార్గాలతోను, భూ మార్గాల‌తోను కూడా దీనిని కలపడం గురించి ఆలోచన చేయవ‌చ్చు.
ఎక్స్ లెన్సీస్,
21వ శ‌తాబ్దపు ప్రపంచం మ‌న‌కు విల‌క్ష‌ణ‌మైన అవ‌కాశాల‌ను అందిస్తోంది.
అదే స‌మ‌యంలో త‌న‌దైన స‌వాళ్ళ‌ను కూడా రువ్వుతోంది.
ఇవాళ ప్రపంచ శ్రేణి ఒప్పందాలకు ఈ శతాబ్దానికి సరిపడే వైఖరి అవసరపడుతోంది తప్ప, గడచిన శతాబ్దపు ఆలోచనా విధానం పనికిరాదు.
అంత‌ర్జాతీయ భాగ‌స్వామ్యంలో ఇప్పుడు అవ‌స‌ర‌మైన‌వి మూడు- అవి- అనుమానం కాదు..
న‌మ్మ‌కం; ఆధిప‌త్యం కాదు..
స‌హ‌కారం; వెలివేయ‌టం కాదు..
క‌లుపుకొని పోవ‌టం!
మా చాబ‌హార్ ఒప్పందానికి కూడా ఈ సూత్రాలే మూలాధారాలు!
మ‌న ప్ర‌జ‌ల శాంతి, శ్రేయ‌స్సుల లోగిలిది!
ఆర్థికాభివృద్ధి, సాధికారిక‌త‌లు దీన్ని న‌డిపిస్తాయి.
ఇత‌రుల‌ను భ‌య‌పెట్ట‌కుండా ఈ లోగిలి మ‌న‌కు ర‌క్ష‌ణ చ‌ట్రాన్ని నిర్మిస్తుంది.
మ‌న దేశాల మ‌ధ్య అడ్డుగోడ‌ల్ని తొల‌గించి, ప్ర‌జ‌ల మ‌ధ్య బంధాన్ని ప్రోత్స‌హిస్తుంది.
అంతిమంగా మ‌న‌మంతా కోరుకుంటున్న ఆరోగ్య‌క‌ర‌మైన‌, స్నేహ‌పూరిత‌మైన ఇరుగుపొరుగులను సృష్టిస్తుంది.
ఎక్స్ లెన్సీస్,
మ‌న చుట్టూ ఉన్న ప్ర‌పంచంలో అనేక మౌలిక మార్పులు చోటు చేసుకుంటున్నాయి.
మ‌న జాతీయ అభివృద్ధిని ప‌రిమితం చేయ‌టంలో స‌మ‌గ్ర‌మైన బంధం లేక‌పోవ‌టం ఒక్క‌టే కార‌ణం కాదు.
రాజ‌కీయ సంక్షోభం, ఆర్థిక‌ రంగంలోని అంత‌ర్గ‌త స‌వాళ్ళు ప‌శ్చిమాసియాలో విస్త‌రిస్తున్నాయి.
ఇక ఇండో- ప‌సిఫిక్‌ లో పెరుగుతున్న రాజ‌కీయ పోటీ, ఆర్థిక అవ‌స‌రాలు ప్ర‌స్తుత‌మున్న ఏషియ‌న్ వ్యవస్థపై ఒత్తిడిని పెంచుతున్నాయి.
మ‌రోవైపు ప్ర‌పంచ ఆర్థిక వ్య‌వ‌స్థ ఇంకా పూర్తిగా అనిశ్చితి నుండి, బ‌ల‌హీన‌త‌ల నుండి బ‌య‌ట‌ప‌డ‌లేదు.
మ‌న ప్ర‌స్తుత అభివృద్ధి, భ‌విష్య‌త్ శ్రేయ‌స్సుకు విప్ల‌వ‌ భావ‌జాల విస్తృతి, భౌతిక ఉగ్ర‌వాదం నుంచి ముప్పు ఎదుర‌వుతోంది.
ఈ ప‌రిస్థితుల్లో మ‌న మూడు దేశాల‌కూ ఓ అద్భుత‌మైన వ‌ర‌ముంది.
అదే యువ‌త‌రం!
మ‌న మూడు దేశాల్లోనూ జనాభాలో 60 శాతం మంది 30 ఏళ్ల లోపు వయస్సు వారే.
వారే మ‌న దేశ అభివృద్ధికి , ప్రాంతీయ అభివృద్ధికి మూల‌నిధులు.
వారంతా విజ్ఞాన దారుల్లో ప‌య‌నించి, నైపుణ్యాల‌ను పెంచుకొని, పారిశ్రామిక‌, పెట్టుబ‌డుల దిశ‌గా క‌ద‌లాలి.
అంతేగాని తుపాకులు, హింసల ఉచ్చులో ప‌డ‌కూడ‌దు.
ఈ చాబ‌హార్ ఒప్పంద ఆర్థిక ఫ‌లాలు వాణిజ్యాన్ని విస్త‌రించి, పెట్టుబ‌డుల‌ను ఆక‌ర్షించి, మౌలిక స‌దుపాయాల‌ను క‌ల్పించి, ప‌రిశ్ర‌మ‌ల‌ను పెంచి మ‌న యువ‌త‌కు ఉద్యోగాలు క‌ల్పిస్తాయ‌ని ఆశిస్తున్నాను.
అమాయ‌కులైన ప్ర‌జ‌ల్ని చంప‌ట‌మే ఏకైక ల‌క్ష్యంగా సాగుతున్న‌వారిపై జ‌రుగున్న పోరులో మ‌నం క‌ల‌సిక‌ట్టుగా నిల‌వ‌డానికి ఈ ఒప్పందం బ‌లాన్నిస్తుంద‌ని అనుకుంటున్నాను.
ఈ ఒప్పందం విజ‌య‌వంత‌మ‌వ‌టమంటే ఈ ప్రాంతంలో సుస్థిర‌త‌, శాంతి స్థాప‌న‌కు ఓటు వేసిన‌ట్లే.
ఎక్స్ లెన్సీస్,
మ‌న సుదృఢ బంధానికి ఈ త్రైపాక్షిక ఒప్పందం తొలి మెట్టు మాత్ర‌మే.
నా దృష్టిలో ఇరాన్‌, అఫ్గానిస్తాన్, భార‌తదేశం ల మ‌ధ్య బంధం కింది విధంగా విస్త‌రించాల‌ని కోరుకుంటున్నాను.
* సంస్కృతిని నుండి వాణిజ్యం దాకా;
* సంప్ర‌దాయం నుండి సాంకేతిక‌త దాకా;
* పెట్టుబ‌డుల నుండి ఐటీ దాకా;
* సేవ‌ల నుండి వ్యూహాత్మ‌కం..
దిశ‌గా;
* ప్ర‌జ‌ల నుండి రాజ‌కీయాల దాకా.
ఒక‌ర‌కంగా చెప్పాలంటే ఇది ..
• సుదృఢ‌ బంధాన్ని గుర్తించే;
• శాంతి, సుస్థిర‌త‌ల‌ను ఏర్పాటు చేసే;
• ఆర్థికాభివృద్ధి, కొత్త బంధాల‌ను ఏర్పాటు చేసే;
• విప్ల‌వ భావ‌జాలాన్ని క‌ట్ట‌డి చేసి, తీవ్ర‌వాద ఛాయ‌ల‌ను నిర్మూలించే;
• అడ్డుగోడ‌లు తొల‌గించి, ప్ర‌జ‌ల మ‌ధ్య సాన్నిహిత్యాన్ని పెంచే య‌త్నాల‌కు చేసే ప్ర‌తిజ్ఞ‌.
ఈ ప్ర‌య‌త్నాల‌ను చ‌రిత్ర అపురూప‌మైన ఆరాధ‌న‌తో ఆమోదిస్తుంది.
ఈ ప్ర‌య‌త్నాల దిశ‌గా న‌డిపిస్తున్న అధ్య‌క్షులు శ్రీ రూహానీ, శ్రీ గనీల‌ను అభినందిస్తున్నాను.
మీ అంద‌రికీ ధ‌న్య‌వాదాలు.
ఎన్నెన్నో ధ‌న్య‌వాదాలు.
