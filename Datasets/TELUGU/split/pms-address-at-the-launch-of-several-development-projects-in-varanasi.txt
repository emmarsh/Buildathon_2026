ఇక్క‌డ వేదిక మీద ఆసీనులైన ఉత్త‌ర్ ప్ర‌దేశ్ గ‌వ‌ర్న‌ర్ శ్రీ రాం నాయ‌క్ గారు, ప్ర‌జాదార‌ణ‌కు పాత్రులైన ఉత్త‌ర్ ప్ర‌దేశ్ ముఖ్య‌మంత్రి శ్రీ యోగి ఆదిత్యనాథ్ గారు, కేంద్ర మంత్రివ‌ర్గంలో నా స‌హ‌చ‌రులు కేబినెట్ మంత్రి శ్రీ‌మ‌తి స్మృతి ఇరానీ గారు, ఇంకా శ్రీ అజ‌య్ టమ్‌టా గారు, రాష్ట్ర ఉప ముఖ్య‌మంత్రి శ్రీ కేశ‌వ్ ప్ర‌సాద్ మౌర్య గారు, కేంద్ర మంత్రివ‌ర్గంలో నాతో పాటు ప‌లు సంవ‌త్స‌రాలు ప‌ని చేసిన ఈ ప్రాంత పార్ల‌మెంట్ స‌భ్యుడు, భార‌తీయ జ‌న‌తా పార్టీ ఉత్త‌ర్ ప్ర‌దేశ్ బాధ్య‌త‌లను నిర్వ‌హిస్తున్న‌టువంటి డాక్ట‌ర్ మ‌హేంద్ర‌నాథ్ పాండే గారు, రైల్వే బోర్డ్ ఛైర్మ‌న్ శ్రీ అశ్వ‌నీ గారు ల‌తో పాటు, అంద‌రికీ ఆర్థిక సేవ‌ల‌ను ఎంతో క్రమ పద్ధతిలో అందిస్తూ, వారు వారి సొంత కాళ్ల మీద నిలబడేటట్లు చేసిన, పేద ప్ర‌జ‌ల సంక్షేమం కోసం ఎంతో వివేక‌వంత‌మైన రీతిలో ప‌విత్ర‌ క‌ర్త‌వ్యాన్ని నిర్వ‌ర్తిస్తున్నటువంటి ఉత్క‌ర్ష్ బ్యాంక్ మేనేజింగ్ డైరెక్ట‌ర్ శ్రీ గోవింద్ సింగ్ గారు, ఇంకా ఇక్క‌డకు పెద్ద సంఖ్య‌లో త‌ర‌లి వ‌చ్చిన‌ బనారస్ లోని ప్రియమైన నా సోద‌రులు మ‌రియు సోద‌రీమ‌ణులారా,
ఈ రోజు ఒకే వేదిక మీద ఒక్క కార్య‌క్ర‌మంలోనే వేయి కోట్ల రూపాయ‌ల‌కు పైగా విలువైన ప్రాజెక్టుల‌ను ప్ర‌జ‌ల‌కు అంకితం చేయ‌డ‌ం మరియు పునాది రాళ్లను వేయడం జ‌రుగుతోంది.
బ‌నార‌స్ ప్రాంతాన్ని అభివృద్ధి చేయడంలో అత్యంత ప్రముఖ పాత్ర‌ను పోషించిన‌ ఉత్త‌ర్ ప్ర‌దేశ్ ప్ర‌భుత్వానికి నేను అమిత కృత‌జ్ఞ‌తా బ‌ద్ధుడినై ఉన్నాను.
మ‌రి ఈ కార‌ణంగా రాష్ట్ర ప్ర‌భుత్వం కూడా ప్ర‌శంసార్హురాలే.
ఈ రోజున ప్ర‌జ‌ల‌కు అంకితం చేస్తున్న జౌళి మంత్రిత్వ శాఖ యొక్క 300 కోట్ల రూపాయ‌ల ప‌థ‌కం వంటి ఇంతటి భారీ స్థాయి ప్రాజెక్టు ను బ‌నార‌స్ గ‌డ్డ మీద అమ‌లుప‌రచిన‌ దాఖలా గ‌త అనేక ద‌శాబ్దాల‌లో ఉందని నేననుకోవ‌డం లేదు.
మ‌రి మేం శంకు స్థాప‌న‌లు చేసిన ప‌థ‌కాల‌ను మేమే స్వ‌యంగా ప్రారంభిస్తాం.
కాక‌పోతే, రాజ‌కీయ స్వ‌ప్ర‌యోజ‌నాల కోసం పునాదులు వేసే ప్రాజెక్టులు మ‌ధ్య‌లో ఆగిపోవ‌డమో లేదా ఎన్న‌టికీ పూర్తికాక‌పోవ‌డమో జ‌రుగుతుంది.
ఇక్క‌డ చాలా కాలంగా స్తంభించిపోయిన రెండు సేతువుల‌ను ప్ర‌జ‌ల‌కు అంకితం చేయ‌డమైంది.
అయితే, యోగి గారు ప‌ద‌వీ బాధ్య‌త‌ల‌ను స్వీక‌రించిన త‌రువాత ఈ విష‌యాన్ని చేపట్టి దీనిని నెర‌వేర్చ‌డం జ‌రిగింది.
అవ‌త‌లి వైపున నివ‌సిస్తున్న ప్ర‌జ‌ల అభివృద్ధికి ఇది త‌లుపులను తెరుస్తుంది.
వారికి మ‌రింత సౌక‌ర్యాన్ని ఇది అందిస్తుంది కూడాను.
ఈ రోజు నేత కార్మికులు హ‌స్త‌క‌ళాకృతులను రూపొందించే సోద‌రులు మ‌రియు సోద‌రీమ‌ణుల‌కు ఒక సువ‌ర్ణావ‌కాశం ల‌భించింద‌ని నేను భావిస్తున్నాను.
మీ పూర్వికుల నుండి మీరు ఈ నైపుణ్యాల‌ను ఇప్ప‌టికే అందిపుచ్చుకొన్నారు.
కానీ, ఒక అడ‌విలో జ‌రిగే అద్భుతాల‌ను గురించి తెలుసుకొన్న‌ది ఎవ‌రు ?
ఇదే ప‌రిస్థితి కొన‌సాగిన ప‌క్షంలో కాశీ ప్రాంతానికి చెందిన నా చేతి నేత మ‌రియు హ‌స్త‌క‌ళా కార్మిక సోద‌రుల‌కు వారి శ‌క్తిని లోకానికి చాటి చెప్పే అవ‌కాశం ల‌భించి ఉండేది కాదు.
ఇది ఎటువంటి కార్య‌క్ర‌మమంటే, మ‌న చిన్న‌కారు చేనేత సోద‌రులు, ఆర్టిజ‌న్ సోద‌రులు వారి ఉత్ప‌త్తుల‌కు ఒక ప్ర‌పంచ శ్రేణి విప‌ణిని పొంద‌లేక‌పోయిన ప‌క్షంలో వారి ఆర్థిక కార్య‌క‌లాపాలు నిల‌చిపోయేవి.
నేను కొత్త‌గా ఒక ఎంపీగా ఎన్నికైన త‌రువాత ఈ చేనేత సోద‌రుల‌తో ముచ్చ‌టించిన‌ప్పుడు, ఇదే వ్యాపారంలో వారి సంతానం చేరాల‌ని వారు కోరుకోవ‌డం లేద‌ని నాతో చెప్పివున్నారు.
కుటుంబ స‌భ్యులు ఈ ప‌నిని వ‌దలివేయాల‌ని వారు కోరుకొంటున్నారు.
చ‌దువుకొని ఈ ప‌నిలో నుండి బ‌య‌ట‌ప‌డాల‌ని వారు అనుకొంటున్న‌ట్లుగా నాతో చెప్పారు.
ఆ స‌మ‌యంలోనే ఈ కుటుంబాలు గ‌నుక ఒక శ‌క్తిమంతమైన ఆర్థిక కార్య‌క‌లాపాల‌ను వ‌ద‌లివేసిన‌ట్ల‌యితే చ‌రిత్ర మ‌మ్మ‌ల్ని ఎన్న‌టికీ క్ష‌మించ‌బోద‌ని నేను గ్రహించాను.
మీకు ఎంత గొప్ప సంప్ర‌దాయం ఉందీ అంటే, అది ప్ర‌పంచాన్నే స‌మ్మోహితుల‌ను చేసేట‌టువంటిది.
కాలం గడిచే కొద్దీ, భార‌త‌దేశానికి చెందిన ఈ ప్ర‌త్యేక‌త‌ల ప‌ట్ల ప్ర‌పంచం ఆక‌ర్షితురాల‌వుతూ వ‌స్తోంది.
ఈ కార‌ణంగానే 300 కోట్ల రూపాయ‌ల వ్య‌యంతో నిర్మించిన‌టు వంటి ఈ భ‌వ‌నం కేవ‌లం ఒక భ‌వ‌నం కాద‌ని చెప్ప‌వ‌చ్చు.
భ‌విష్య‌త్తుకు స‌రికొత్త ద్వారాల‌ను తెర‌వ‌గ‌లిగిన శ‌క్తి క‌లిగి ఉన్న కాశీ ప్రాంత చేనేతకారులు మ‌రియు హ‌స్త క‌ళాకారుల బ‌లాన్ని వివ‌రించే, భార‌త‌దేశం యొక్క బ‌లాన్ని ప‌రిచ‌యం చేసే నిర్మాణం ఇది.
నేను స్థానిక ఆటో రిక్షా డ్రైవ‌ర్ల‌కు, టాక్సీ డ్రైవ‌ర్ల‌కు ఒక విన్న‌పం చేయాల‌నుకొటున్నాను..
అది ఏమిటంటే, ఎవ‌రైనా యాత్రికుడు కాశీకి వ‌చ్చినప్పుడు అతడిని మీరు ఇక్కడకు త‌ప్ప‌క తీసుకురావాలి.
వారిని మీరు ఇక్క‌డ‌కు ర‌ప్పించి, కాశీలో ఈ ప్ర‌దేశం యొక్క బ‌లాన్ని వారికి తెలియ‌జెప్పి తీరాలి.
ఒక యాత్రికుడు ఇక్క‌డ‌కు వ‌చ్చారంటే, అప్పుడు అత‌డు ఏదో ఒక‌టి కొన‌క మానడు.
అదే విదేశీ ప‌ర్యాట‌కుడు ఇక్క‌డ‌కు వ‌చ్చాడంటే, ఈ చోటును వ‌ద‌లి వెళ్ళనే వెళ్లడు.
ఇక్క‌డ నిర్మించిన మ్యూజియం కాశీలో ప‌ర్యాట‌కాన్ని ప్రోత్స‌హించగలదు.
ఒక విశ్వాసం కార‌ణంగా కాశీ ని సంద‌ర్శించే వారు ఇక్క‌డ ఉన్న వాటిని చూశారంటే, కాశీ యొక్క శ‌క్తిని వారు గ్ర‌హించారంటే, అది కూడా కాశీలో ప‌ర్యాట‌కాన్ని పెంపొందించ గ‌లుగుతుందన్న న‌మ్మ‌కం నాకు ఉంది.
అలాగే కాశీ లోని కళ‌లు మ‌రియు హ‌స్త క‌ళ‌లు కూడా ప‌టిష్ట‌మై ఆర్థిక కార్య‌క‌లాపాల‌కు ఇది ఒక కొత్త కేంద్రంగా మారుతుంది.
ఈ రోజు నేను చేనేత‌కారులైన నా సోద‌రులు, సోద‌రీమ‌ణుల‌తో పాటు చేతివృత్తుల క‌ళాకార సోదరులు మ‌రియు సోద‌రీమ‌ణుల‌కు దీనికి అంకితం చేస్తూ, వారికి నా న‌మ‌స్కారాలు చెప్తున్నాను.
వారు ఆర్థికంగా ముందుకు సాగాల‌ంటూ వారికి నా యొక్క శుభాకాంక్ష‌ల‌ను అంద‌జేస్తున్నాను.
సోద‌రులు మ‌రియు సోద‌రీమ‌ణులారా,
ప్రతి సమస్యకు అభివృద్ధిలోనే ఒక ప‌రిష్కారం ఇమిడి ఉంది.
ఇంత‌కు ముందు అధికారంలో ఉన్న ప్ర‌భుత్వాలు అభివృద్ధిని ఇష్ట‌ప‌డ‌ని వైఖ‌రిని క‌లిగి ఉండేవి.
వాటి హ‌యాంలలో ప్ర‌భుత్వ ఖ‌జానాను ఎన్నిక‌ల‌ను గెలిచే ప‌థ‌కాల కోసమే ఖ‌ర్చు పెట్టే వారు.
పేద‌ల‌లోకెల్లా పేద‌ల జీవ‌నంలో మార్పులు తీసుకురాగ‌ల అవ‌కాశాల‌ను సృష్టించ‌డం కోసం దీనిని వినియోగించ‌డం పైన మేం కృషి చేస్తున్నాం.
ఇది మ‌న పేద‌ల ఆర్థిక సాధికారిత‌కు దారి తీయాలి.
వారి సామ‌ర్థ్యాన్ని ప‌టిష్ట‌ప‌ర‌చేందుకు బాట వేయాలి.
వారికి సంబంధించిన ఏదైనా ఆర్థిక కార్య‌క‌లాపంగా ఇది ప‌రిణమించాలి.
వారికి ప‌ని చేసే అవ‌కాశం ల‌భిస్తే భార‌త‌దేశంలో ఏ పేద వ్య‌క్తి బీద‌రికంలో మ‌గ్గాల‌ని అనుకోడని నేను న‌మ్ముతున్నాను.
మీరు ఏ పేద‌నైనా అడ‌గండి: ‘‘మీరు జీవించిన‌టువంటి దుర్ద‌శ‌నే మీ త‌రువాతి త‌రం వారికి ఇవ్వాల‌ని మీరు అనుకొంటున్నారా ?’’
అని.
దానికి పేద‌ల‌లోకెల్లా నిరుపేద వ్య‌క్తి ఇలా జవాబు చెబుతాడు: ‘‘నేను నా ఖ‌ర్మ‌ను అనుభ‌వించాను; నా తండ్రి, తాత‌, ముత్తాతల నుండి నాకు ప్రాప్తించిందల్లా నేను స్వీక‌రించాను.
నా త‌దుప‌రి త‌రం ఇలాగే జీవించాల‌ని నేను కోరుకోవడంలేదు’’ అని.
పేద‌రికాన్ని త‌న త‌దుప‌రి త‌రానికి వార‌స‌త్వంగా అందించాల‌ని ఏ నిరుపేద కోరుకోడు.
త‌న పిల్ల‌ల కోసం- పూర్తి స్థాయి పేద‌రికాన్ని వ‌ద‌లి వెళ్లాల‌నే- అత‌డు భావిస్తాడు.
వారు వారి సొంత కాళ్ళ‌పై నిల‌బ‌డాలని, వారు క‌ష్టించి ప‌ని చేయాల‌ని, కొత్త కొత్త విష‌యాలను నేర్చుకోవాల‌ని- అత‌డు కోరుకుంటాడు.
వారు వారి జీవితాన్ని గౌర‌వ ప్ర‌దంగా గడిపేటట్లు వారిని తీర్చిదిద్దాల‌ని అత‌డు అనుకొంటాడు.
ఒక పేద వ్య‌క్తికి త‌న త‌దుప‌రి త‌రం కోసం ఉండేట‌టు వంటి క‌లే, నా ప్ర‌భుత్వానికి కూడా ఉంది.
అందుక‌నే మా ప‌థ‌కాల‌న్నింటినీ- స‌మాజం లోని ప్ర‌తి వ‌ర్గం సాధికారిత‌ ను సంపాదించుకొనేలాగాను, సొంత కాళ్ళ మీద నిల‌బ‌డి ఉండే శ‌క్తిని అందుకొనేలాగాను- రూపొందించేందుకు కృషి చేస్తున్నాం.
ఈ విష‌యానికి ఈ ప్రాంతంలో పెద్ద పీట వేసిన ఉత్క‌ర్ష్ బ్యాంకు ను నేను ప్రత్యేకంగా అభినందించాలనుకొంటున్నాను; మా గోవింద్ గారు మరియు ఆయ‌న బృందం చేసిన కృషి, ఈ విషయంలో వారు ప్రదర్శించిన అంకిత భావం ప్రశంసాపాత్రమైనవే.
సోద‌రులు మ‌రియు సోద‌రీ మ‌ణులారా,
ఈ రోజు కాశీలోని ప్ర‌జ‌ల‌కు ఒక వాట‌ర్ అంబులెన్స్‌ను మరియు జ‌ల మార్గంలో సాగే ఒక శ‌వ పేటికను అంకితం చేయ‌డ‌మైంది.
జ‌ల‌మార్గంలో సాగే శ‌వ‌పేటిక ఆలోచన‌ల‌ను నేను ప్ర‌తిపాదించిన‌ప్పుడు కొంత మంది ఆశ్చర్యపోయారు.
కాశీ యొక్క వాహన రాకపోకలకు సంబంధించిన స‌మ‌స్య‌ల‌ను ప‌రిష్క‌రించుకోవ‌డానికి, అలాగే మృతుని అంతిమ యాత్రలో పాల్గొన‌వ‌ల‌సిన ప్ర‌జ‌ల స‌మ‌స్య‌ల‌ను ప‌రిష్క‌రించుకోవ‌డానికి జ‌ల మార్గాల‌ను మ‌నం ఉప‌యోగించుకోవాల‌ని వారితో నేను అన్నాను.
మ‌న జ‌ల మార్గాల‌కు వాటిదైన బ‌లం అంటూ ఉంది.
వాటిని మ‌న ఆర్థిక అభివృద్ధితో ముడిపెట్టేందుకూ, సామాన్యుడికి సౌక‌ర్యంగా ఉండేటట్టూ మ‌రియు ప‌ర్యావ‌ర‌ణ సంబంధిత కార్య‌క‌లాపాల కోసం వాటిని అభివృద్ధి ప‌రిచేందుకూ మ‌నం అనేక ప్ర‌య‌త్నాలను చేశాం.
మ‌రి ఈ ప్ర‌క్రియ‌లో ఒక భాగంగానే ఇవాళ దీనిని ప్ర‌జ‌ల‌కు అంకిత‌మివ్వ‌డం జ‌రుగుతోంది.
బ‌నార‌స్ లోని ప్రియమైన నా సోద‌రులు మ‌రియు సోద‌రీమ‌ణులారా.
మీకు తెలుసు..
బ‌నార‌స్ నుండి నేను ఎన్నిక‌ల‌లో పోటీ చేయ‌డానికి వ‌చ్చిన‌ప్పుడు ఏక కాలంలో బ‌రోడా నుండి కూడా పోటీ చేశాన‌న్న సంగ‌తి.
ఈ రెండు చోట్లా నేను భారీ ఆధిక్యంతో ఎన్నిక‌య్యాను.
ఒక సీటును ఖాళీ చేయ‌వ‌ల‌సి వ‌చ్చిన‌ప్పుడు బ‌రోడా యొక్క పురోగ‌తిలో నాకు స‌హ‌క‌రించే వారు ఎంతో మంది ఉన్నార‌ని, వారు బ‌రోడాను అభివృద్ధి చేయ‌డంలో ఎంటువంటి లోపాన్ని రానివ్వ‌ర‌న్న సంగ‌తిని నేను గ‌మ‌నించాను.
అందుక‌నే కాశీకి సేవ చేయాల‌ని ఎంచుకొన్నాను.
అయితే, ఇవాళ బ‌రోడాను, కాశీని క‌లుపుతున్నందుకు నేను సంతోషిస్తున్నాను.
వ‌డోద‌రా మ‌రియు బ‌నార‌స్ లు మ‌హామ‌నా ఎక్స్‌ప్రెస్ సాయంతో ఒక‌దానితో మ‌రొక‌టి అనుసంధానం అయ్యాయి.
నేడు మ‌హామ‌నా ఎక్స్‌ప్రెస్ ను ఇక్క‌డి నుండి వ‌డోద‌రా కు ప్రారంభించ‌డమైంది.
ఈ మ‌హామ‌నా ఎక్స్‌ప్రెస్ వ‌డోద‌రా నుండి సూర‌త్ మీదుగా బ‌నార‌స్ కు వ‌స్తుంది.
మెల్లిగా గుజ‌రాత్ లోని జౌళి ప‌రిశ్ర‌మ అహ‌మ‌దాబాద్ నుండి బ‌నార‌స్ కు మ‌ళ్ళుతుంది.
మ‌రి ఈ రోజు మ‌హామ‌నా ఎక్స్‌ప్రెస్ ద్వారా సాంస్కృతిక, విద్యా న‌గ‌రాలైన బ‌రోడా ను, బ‌నార‌స్ ను జౌళి న‌గ‌ర‌మైన సూర‌త్ మీదుగా జోడించడం జ‌రుగుతోంది.
ఇది తూర్పు ఉత్త‌ర్ ప్ర‌దేశ్ లోని సామాన్యుడికి సంబంధించిన రైల్వే వ్య‌వ‌స్థ‌.
అలాగే, మ‌రిన్ని ఆర్థిక కార్య‌క‌లాపాల‌తో ముడిప‌డిన‌టువంటిది కూడాను.
రైల్వే మంత్రిత్వ శాఖ‌ను నేను అభినందించాల‌ని అనుకొంటున్నాను.
బ‌రోడా నుండి మ‌హామ‌నా ఎక్స్‌ప్రెస్ కు మ‌న రైల్వేల మంత్రి పీయూష్ గారు ఇప్పుడే ప‌చ్చ జెండాను చూపించి ప్రారంభించారు; ఇక్క‌డా మ‌న రైల్వేల శాఖ స‌హాయ మంత్రి శ్రీ మ‌నోజ్ సిన్హా గారు..
ఈయ‌న ఈ గ‌డ్డ మీద పుట్టిన‌ వారే..
సూర‌త్ నుండి ప‌చ్చ జెండాను చూపి, ఈ రైలుకు బ‌య‌లుదేర‌దీస్తున్నారు.
మ‌హామ‌నా ఎక్స్‌ప్రెస్ ను ప్ర‌జ‌ల‌కు అంకితం ఇస్తున్న వేళ ఒక విశిష్ట‌మైన ఘడియ‌ అని చెప్పాలి.
సోద‌రులు మ‌రియు సోద‌రీమ‌ణులారా,
నేను మీ స‌మ‌యాన్ని మ‌రీ ఎక్కువ‌గా తీసుకోవాల‌ని అనుకోవ‌డం లేదు; కానీ, ఈ రోజు దేశం శ‌ర‌వేగంగా పురోగ‌తిని సాధిస్తోంది.
పేద ప్ర‌జ‌ల, మ‌ధ్య త‌ర‌గ‌తి వ‌ర్గాల సంక్షేమాన్ని కేంద్ర స్థానంలో నిల‌బెట్ట‌డం ద్వారా ఈ ప‌నిని సాధించ‌డం జరుగుతోంది.
అనేక సాహ‌సోపేత‌మైన చ‌ర్య‌ల‌ను ఇప్ప‌టికే తీసుకోవ‌డం జ‌రిగింది.
20-25 సంవ‌త్స‌రాలుగా స్తంభించిపోయిన స‌మ‌స్య‌ల‌ను ఎంతో ధైర్యంతో ప‌రిష్క‌రించ‌డం జ‌రుగుతోంది.
బోలెడంత సాహ‌సంతో నిర్ణ‌యాల‌ను తీసుకోవ‌డ‌మైంది.
దీని ప‌ర్య‌వ‌సానంగా భార‌త‌దేశం స‌త్వ‌ర పురోగ‌తిని సాధించ‌డాన్ని, భార‌త‌దేశం మార్పు చెంద‌డాన్ని యావ‌త్ ప్ర‌పంచం వీక్షిస్తోంది.
తూర్పు ఉత్త‌ర్ ప్ర‌దేశ్ లోను భార‌త‌దేశ తూర్పు ప్రాంతాల‌ లోను మ‌నం మార్పుల‌ను తీసుకురావ‌ల‌సిన అవ‌స‌రం ఉంది.
దేశం లోని ప‌శ్చిమ ప్రాంతాల‌లో ఆర్థిక వ్య‌వ‌స్థ బ‌లంగా ఉన్నందువ‌ల్ల దేశం లోని తూర్పు ప్రాంతాల‌లో అటువంటి బ‌లాన్నే జోడించే దిశ‌గా మేం కృషి చేస్తున్నాం.
1,000 కోట్ల రూపాయ‌ల విలువైన ఈ ప్రాజెక్టులు ఈ ప్రాంతంలో ఆర్థిక, సామాజిక జీవ‌నం రీత్యా మార్పుల‌ను తీసుకురావ‌డంలో, అలాగే ఈ ప్రాంతంలో మౌలిక స‌దుపాయాల విష‌యంలో కూడా ఒక ముఖ్య‌మైన పాత్ర‌ను పోషించ‌గ‌ల‌వ‌ని నేను న‌మ్ముతున్నాను.
ఆరు నెల‌ల స్వ‌ల్ప వ్యవధిలో అద్భుతాలు చేసినందుకు యోగీ గారికి, అలాగే ఆయ‌న నాయ‌క‌త్వంలో ప‌నులు శీఘ్ర గ‌తిన పూర్తి చేసినందుకు కూడాను నేను మరోమారు అభినందనలు తెలుపుతూ ధన్యవాదాలు పలుకుతున్నాను.
***
