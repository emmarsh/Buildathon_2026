శాంతియుత ప్ర‌యోజ‌నాల కోసం అంత‌రిక్ష అన్వేష‌ణ‌-వినియోగంపై స‌హ‌కారం దిశ‌గా భార‌త్‌-ఇండోనేషియాల మ‌ధ్య ఇంత‌కుముందు కుదిరిన ఒప్పంద చట్రానికి ప్ర‌ధాన‌మంత్రి న‌రేంద్ర మోదీ అధ్య‌క్ష‌త‌న స‌మావేశ‌మైన కేంద్ర మంత్రిమండ‌లి ఆమోదం తెలిపింది.
ఈ ఒప్పంద చ‌ట్రంపై 2018 మే 30వ తేదీన సంత‌కాలు పూర్తికావ‌డంతోపాటు ప‌త్రాల మార్పిడి కూడా పూర్త‌యింది.
అంశాల‌వారీ వివ‌రాలు:
• ఈ ఒప్పంద చ‌ట్రంలో భాగంగా సంభావ్య ఆస‌క్తిగ‌ల రంగాల్లో ప‌ర‌స్ప‌ర స‌హ‌కారానికి వీలుంటుంది.
అవేమిటంటే… అంత‌రిక్ష శాస్త్రం, ఖ‌గోళాన్వేష‌ణ‌, అంత‌రిక్ష ప‌రిజ్ఞాన వినియోగం, భూమికి సంబంధించి సుదూర గ్రాహ్య‌త; అంతేకాకుండా ఇండోనేషియ‌న్ నేష‌న‌ల్ ఇన్‌స్టిట్యూట్ ఆఫ్ ఏరోనాటిక్స్ అండ్ స్పేస్‌ (LAPAN) రూప‌క‌ల్ప‌న చేసిన ఉపగ్ర‌హాల ప్ర‌యోగంస‌హా క్షేత్ర‌స్థాయి నియంత్ర‌ణ కేంద్రాల సంయుక్త వినియోగం దిశ‌గా ఇండోనేషియాలోని బియాక్‌లోగ‌ల స‌మీకృత టీటీసీ (టెలిమెట్రీ, ట్రాకింగ్ అండ్ క‌మాండ్‌) కేంద్రం నుంచి కార్య‌క‌లాపాలు-నిర్వ‌హ‌ణ‌, భార‌త్‌లోని నియంత్ర‌ణ కేంద్రంతోపాటు ఐరిమ్స్ (IRIMS) కేంద్ర ఆతిథ్యం వ‌గైరాలు ఈ చ‌ట్రంలో భాగంగా ఉన్నాయి.
• ఈ ఒప్పంద చ‌ట్రం నిర్దిష్ట కార్యకలాపాలకు ఉద్దేశించిన స‌న్నాహాల పూర్తికి తోడ్ప‌డుతుంది.
దీంతోపాటు ఒప్పందం నిర్దేశిస్తున్న ల‌క్ష్యాల సాధ‌న కోసం డీవోఎస్/ఇస్రో (DOS/ISRO), ల‌పాన్ (LAPAN) సంస్థ‌ల నుంచి ప్ర‌తినిధుల‌ను ఎంపిక చేసి సంయుక్త కార్యాచ‌ర‌ణ బృందాన్ని ఏర్పాటు చేసేందుకు వీలు క‌ల్పిస్తుంది.
ప్రధాన ప్రభావం:
భారత్-ఇండోనేషియాల‌ మధ్య సహకారాన్ని ఈ ఒప్పందం బలోపేతం చేస్తుంది.
అలాగే ఇండోనేషియాలో ఇస్రో TTC స్టేషన్‌తోపాటు IRIMS స్టేషన్ ఏర్పాటు చేసేందుకు దోహ‌ద‌ప‌డుతుంది.
నేపథ్యం:
భారత్, ఇండోనేషియా దేశాలు రెండు దశాబ్దాలకుపైగా అంతరిక్ష రంగంలో సహకారం కొనసాగిస్తున్నాయి.
అలాగే భార‌త అంత‌రిక్ష ప‌రిశోధ‌న సంస్థ (ఇస్రో) ఇండోనేషియాలోని బియాక్‌లో క్షేత్ర‌స్థాయి కేంద్రాల‌ను ఏర్పాటు చేసింది.
త‌ద్వారా ఇస్రో ప్ర‌యోగించే రాకెట్లు, ఉప‌గ్ర‌హ ప్ర‌యోగాల కోసం టెలీమెట్రీ, ట్రాకింగ్-కమాండ్ (టీటీసీ) సేవ‌ల‌ను పొంద‌నుంది.
ఈ స‌హ‌కారం ప్రస్తుతం సంస్థ‌ల స్థాయి (ISRO-ల‌పాన్‌)లో సాగ‌నుండ‌గా దీనికి సంబంధించి 1997, 2002 సంవ‌త్స‌రాల్లో ఒప్పందాల‌పై సంత‌కాలు పూర్త‌య్యాయి.
ఇందులో 1997 నాటి ఒప్పందం ప్రకారం- అంత‌రిక్షసామ‌గ్రిపై హ‌క్కులు ఐదేళ్ల త‌ర్వాత ల‌పాన్‌కు అప్పగించబడ‌తాయి.
అయితే, వాటి కార్య‌క‌లాపాలు, నిర్వహణ, వినియోగ హక్కులు ఇస్రోకే ఉంటాయి.
పైన పేర్కొన్న వివ‌రాల‌ను ప‌రిగ‌ణ‌న‌లోకి తీసుకుంటే- రెండు సంస్థ‌ల మ‌ధ్య స‌హ‌కారాన్ని ప్ర‌భుత్వాల స్థాయికి విస్త‌రించే దిశ‌గా ఇస్రో (ISRO), ల‌పాన్ (LAPAN)ల మ‌ధ్య చ‌ర్చ‌లు జ‌రిగాయి.
త‌ద‌నుగుణంగా శాంతియుత ప్ర‌యోజ‌నాల కోసం అంత‌రిక్ష వినియోగం, ఖ‌గోళాన్వేష‌ణ‌ల‌పై స‌హ‌కార విస్త‌ర‌ణ‌కు ప‌ర‌స్ప‌ర అంగీకారంతో ముసాయిదా ఒప్పంద చ‌ట్రం ఖ‌రారైంది.
ఈ మేర‌కు 2018 ఏప్రిల్ 23-26 తేదీల మ‌ధ్య జకార్తాలో జ‌రిగిన చ‌ర్చ‌లు ఫ‌ల‌వంత‌మ‌య్యాయి.
అటుపైన‌ విదేశీ వ్యవహారాల మంత్రిత్వశాఖ (MEA), ఇన్‌చార్జి మంత్రి హోదాలో ప్రధానమంత్రి నుంచి అనుమ‌తి పొందిన త‌ర్వాత గౌర‌వ‌నీయులైన భారత ప్ర‌ధాన‌మంత్రి 2018 మే 30న ఇండోనేషియా సంద‌ర్శించిన సంద‌ర్భంగా ఈ ముసాయిదా ఒప్పందంపై సంతకాలు ముగిశాయి.
**
