పౌర విమానయాన విధానానికి కేంద్ర మంత్రిమండలి ఆమోద ముద్ర వేసింది.
ప్రధాన మంత్రి శ్రీ నరేంద్ర మోదీ ఈ రోజు జరిగిన కేంద్ర మంత్రివర్గ సమావేశానికి అధ్యక్షత వహించారు.
దేశానికి స్వాతంత్ర్యం వచ్చిన అనంతరం పౌర విమానయాన మంత్రిత్వ శాఖ ఒక సమగ్రమైన పౌర విమానయాన విధానాన్ని తీసుకురావడం ఇదే మొట్టమొదటిసారి.
ప్రధానాంశాలు
ఈ విధానం ఈ కింది లక్ష్యాలపై దృష్టి పెట్టింది.
• భారత దేశం 2022 కల్లా మూడో అతి పెద్ద పౌర విమానయాన మార్కెట్ అవ్వాలి.
ప్రస్తుతం భారతదేశ పౌర విమానయాన మార్కెట్ తొమ్మిదో స్థానంలో ఉంది.
• దేశీయ టికెట్ల బుకింగ్ 2015లో 8 కోట్లుగా ఉండగా, 2022 కల్లా 30 కోట్లకు పెరగాలి.
• షెడ్యూల్డ్ వాణిజ్య విమానయాన సర్వీసులు నడుస్తున్న విమానాశ్రయాల సంఖ్య 2016 నాటికి 77గా ఉండగా, 2019 కల్లా 127కు పెంచాలి.
• సరకు రవాణా పరిమాణం 2027 కల్లా 4 రెట్లు పెరిగి, 10 మిలియన్ టన్నులు అవ్వాలి.
• విమాన ప్రయాణాన్ని సామాన్యుల చెంతకు చేర్చాలి; భారతీయులు గంట సేపు ప్రయాణానికి 2,500 రూపాయల టికెట్టు ఛార్జి తో ప్రయాణించేటట్లు అన్ సర్వ్ డ్ ఏర్ పోర్టులలో ప్రాంతీయ అనుసంధానం పథకాన్ని ప్రవేశపెట్టాలి.
• అంతర్జాతీయ సర్వీసులను నడిపేందుకు కనీసం 5 సంవత్సరాల పాటు దేశీయంగా విమానాలు నడిపిన అనుభవం ఉండాలన్న నిబంధన తొలగింపు
• “ఓపెన్ స్కైస్”, “కోడ్ షేర్” ఒప్పందాలు సరళతరం
• దక్షిణాసియా ప్రాంతానికి హబ్ గా ఎమ్ ఆర్ ఒ సర్వీసులు ప్రారంభించే సంస్థలకు ప్రోత్సాహం
• 2025 కల్లా 3.3 లక్షల మంది క్వాలిటీ సర్టిఫైడ్ నిపుణులను అందుబాటులోకి తీసుకురావాలి.
• కొత్త విమానాశ్రయాలు, హెలీపోర్ట్ లను అభివృద్ధి చేయాలి.
• సరళీకరించిన విధానాలు, నియంత్రణల తొలగింపు, ఇ- గవర్నెన్స్ వంటి చర్యల ద్వారా వ్యాపారాన్ని సులభతరంగా మార్చాలి.
• పౌర విమానయాన రంగంలో “మేక్ ఇన్ ఇండియా”ను ప్రోత్సహించాలి.
విధానంలో కవర్ చేసిన విభాగాలు:
i. ప్రాంతీయ అనుసంధానం
ii. భద్రత
iii. విమాన రవాణా కార్యకలాపాలు
iv. రూట్ డిస్ పర్సల్ మార్గదర్శకాలు
v. అంతర్జాతీయ సర్వీసులకు 5/20 నిబంధన
vi. ద్వైపాక్షిక రాకపోకల హక్కులు
vii. కోడ్ షేర్ ఒప్పందాలు
viii. ద్రవ్య మద్దతు
ix. రాష్ర్టప్రభుత్వాలు మరియు ప్రైవేటు రంగం లేదా పి పి పి విధానంలో విమానాశ్రయాల అభివృద్ధి
x. భారతీయ విమానాశ్రయాల ప్రాధికార సంస్థ
xi. ఎయిర్ నేవిగేషన్ సర్వీసెస్
xii. ఏవియేషన్ సెక్యూరిటీ, ఇమిగ్రేషన్, కస్టమ్స్
xiii. హెలికాప్టర్లు
xiv. చార్టర్లు
xv. మెయింటెనెన్స్, రిపేర్, అండ్ ఓవర్ హాల్
xvi. గ్రౌండ్ హ్యాండ్లింగ్
xvii. ఎయిర్ కార్గో
xviii. ఏరోనాటికల్ ‘మేక్ ఇన్ ఇండియా’
xix. విమానయాన విద్య, నైపుణ్యాల వృద్ధి
xx. సుస్థిరమైన పౌర విమానయానం
xxi. ఇతర అంశాలు
xxiii. అత్యవసర సర్వీసుల నిర్వహణ చట్టం- 1968
విధానం ముఖ్య అంశాలు
i. విభాగం II, విభాగం II A పరిధిలోకి వచ్చే రూట్లు, ఆర్ సి ఎస్ రూట్లు, చిన్న విమానాలు మినహా అన్ని ఇతర రూట్లలోను ప్రయాణించే విమాన సర్వీసులపై వయబులిటీ గాప్ ఫండింగ్ (వి జి ఎఫ్) కోసం స్వల్ప మొత్తంలో లెవీ విధిస్తారు.
ఈ లెవీ ఎంత అన్నది ఎప్పటికప్పుడు ఆయా సంస్థలతో చర్చించి పౌర విమానయాన మంత్రిత్వ శాఖ నిర్ణయిస్తుంది.
అందరి పరిశీలన కోసం సవివరమైన స్కీమ్ ను త్వరలో ఆవిష్కరిస్తారు.
ii. అంతర్జాతీయ సర్వీసుల నిర్వహణ కోసం 2004 నుంచి అమలులో ఉన్న 5/20 నిబంధన స్థానంలో దేశీయ సర్వీసుల నిర్వహణకు సంబంధించి కొన్ని బాధ్యతలకు లోబడి అంతర్జాతీయ సర్వీసుల నిర్వహణలో ఇప్పటికే కార్యకలాపాలు నిర్వహిస్తున్న, కొత్త విమానయాన సంస్థలకు స్వేచ్ఛ కల్పించే నిబంధన ఆవిష్కరిస్తారు.
20 విమానాలు కలిగి ఉండి, లేదా పూర్తి సామర్థ్యంలో 20 శాతం (అన్ని డిపార్చర్లలోను సగటు సీట్ల సంఖ్య ఆధారంగా) దేశీయ సర్వీసుల నిర్వహణకు వినియోగిస్తున్న, రెండింటిలో ఏది ఎక్కువైతే అది అమలుపరుస్తున్న విమానయాన సంస్థలన్నీ అంతర్జాతీయ సర్వీసులు నడపవచ్చు.
iii. విమానయాన భద్రత పర్యవేక్షణను మరింత సమర్థంగా నిర్వహించేందుకు వీలుగా పౌర విమానయాన డైరెక్టర్ జనరల్ కు (డి జి సి ఎ) అవసరమైన పాలనాపరమైన, ఆర్థిక పరమైన స్వేచ్ఛను కల్పిస్తారు.
పౌర విమానయాన భద్రతకు సంబంధించిన అంశాలన్నింటికీ పారదర్శకమైన ఏక గవాక్ష విధానాన్ని అమలుపరిచేందుకు ఇది తోడ్పడుతుంది.
iv. కేటగిరీ II, కేటగిరీ II A లోకి వచ్చే రూట్లలో తగినంత ట్రాఫిక్ ఉన్న పక్షంలో కేటగిరీ Iలోకి వచ్చే రూట్ల వర్గీకరణ మరింత పారదర్శకంగా ఉండేలా రూట్ డిస్ పర్సల్ మార్గదర్శకాలు రూపొందిస్తారు.
700 కిలోమీటర్లకు పైబడిన దూరం, సగటు సీట్ల సామర్థ్యం 70 శాతం, వార్షిక విమాన ప్రయాణికుల ట్రాఫిక్ 5 లక్షలు ఉన్న రూట్లు కేటగిరీ Iలోకి వస్తాయి.
ప్రాంతీయ అనుసంధాన పథకం అమలులోకి వస్తున్నందు వల్ల కేటగిరీ III రూట్లలో ప్రయాణికుల తరలింపు శాతాన్ని తగ్గిస్తారు.
ఉత్తరాఖండ్, హిమాచల్ ప్రదేశ్ లను కేటగిరీ II లోకి తీసుకువచ్చారు.
v. ప్రయాణికులకు మరిన్ని విమానాలు అందుబాటులో ఉంచడంతో పాటు విమానయాన సంస్థలకు సులభంగా వ్యాపారం చేసుకొనే వాతావరణాన్ని కల్పించేందుకు ద్వైపాక్షిక విమానయాన హక్కులు, కోడ్ షేర్ ఒప్పందాలను ప్రభుత్వం సరళం చేస్తుంది.
ఢిల్లీ నుండి 5000 కిలోమీటర్ల కన్నా పైబడిన దూరం ఉన్న దేశాలు, ఎస్ ఎ ఎ ఆర్ సి దేశాలకు “ఓపెన్ స్కై” విధానాన్ని అమలులోకి తీసుకువస్తారు.
విదేశీ విమానయాన సంస్థలు పూర్తి స్థాయి సామర్థ్యాన్ని వినియోగించుకుంటూ మరింత సామర్థ్యాలు అందుబాటులోకి తేవాలని కోరుతున్న కేసుల్లో ద్వైపాక్షిక హక్కుల్లో 80 శాతానికి మించి భారత విమానయాన సంస్థలు ఉపయోగించుకోలేకపోతున్నట్టయితే ఆ మేరకు అదనపు సామర్థ్యాలు అందుబాటులోకి తెచ్చే విషయం కేబినెట్ కార్యదర్శి నాయకత్వంలోని కమిటీ పరిశీలించి తగు సిఫారసులు చేస్తుంది.
vi. పి పి పి విధానంలో రాష్ర్టప్రభుత్వాలు, ప్రైవేటు రంగ సంస్థలు విమానాశ్రయాలు అభివృద్ధి చేసే విధానాన్ని పౌర విమానయాన శాఖ కొనసాగిస్తుంది.
దీని వల్ల రెగ్యులేటరీ విధానాల్లో స్పష్టత ఉంటుంది.
భద్రత, రక్షణతో రాజీ లేకుండానే తక్కువ వ్యయాలతో ప్రస్తుత విమానాశ్రయాల విస్తరణ, కొత్త విమానాశ్రయాల ఏర్పాటును అనుమతిస్తారు.
vii. భారతీయ విమానాశ్రయాల ప్రాధికార సంస్థ (ఎ ఎ ఐ) తన నిర్వహణలోని విమానాశ్రయాల ఆధునికీకరణ, సేవల మెరుగుదల చర్యలను కొనసాగిస్తుంది.
ఇప్పటికే ఎ ఎ ఐ నిర్వహణలోని విమానాశ్రయం పూర్తి స్థాయిలో వినియోగంలోకి రాకపోయినా దానికి 150 కిలోమీటర్ల పరిధిలో కొత్త విమానాశ్రయం నిర్మాణానికి అనుమతి ఇచ్చినట్టయితే అందుకు ఎ ఎ ఐ కి తగినంత పరిహారాన్ని చెల్లిస్తారు.
viii. అంతర్జాతీయ ధోరణులకు దీటుగా ఏర్ నేవిగేషన్ సర్వీసుల ఆధునికీకరణ, విస్తరణ చేపడతారు.
అంతర్జాతీయ పౌరవిమానయాన సంస్థ (ఐసిఏఓ) అమలుపరుస్తున్న గ్లోబల్ ఏర్ నేవిగేషన్ ప్లాన్ కు అనుగుణంగా ఎ ఎ ఐ కి ఏర్ నేవిగేషన్ సిస్టమ్ అందిస్తారు.
ఏవియేషన్ సిస్టమ్ బ్లాక్ అప్ గ్రేడ్, ఆధునిక పనితీరు ఆధారిత టెక్నాలజీలను, విధానాలను కూడా అందచేస్తారు.
ix. హెలికాప్టర్ల కోసం ప్రత్యేక నిబంధనలను జారీ చేయడం ద్వారా వాటి వినియోగాన్ని ప్రభుత్వం ప్రోత్సహిస్తుంది.
ప్రాథమికంగా నాలుగు హెలిహబ్ లు అభివృద్ధి చేస్తుంది.
హెలికాప్టర్ ఎమర్జెన్సీ మెడికల్ సర్వీసుల నిర్వహణ కోసం ఆయా రంగాల్లోని సంస్థలన్నింటినీ భాగస్వాములను చేస్తూ పౌర విమానయాన శాఖ కృషి చేస్తుంది.
x. 2016-17 బడ్జెటు లో ఎమ్ ఆర్ ఒ లకు సంబంధించిన కస్టమ్స్ సుంకాలను హేతుబద్ధం చేసి, అనుమతుల విధానాన్ని కూడా సరళం చేశారు.
ప్రధానంగా ఎమ్ ఆర్ ఒ లలో ఉపయోగించే టూల్ కిట్స్, టూల్స్ పై సుంకాలను తగ్గించారు.
– ఎమ్ ఆర్ ఒ కార్యకలాపాలకు జీరో వ్యాట్ అమలు చేయాలని రాష్ర్టప్రభుత్వాలను పౌరవిమానయాన మంత్రిత్వ శాఖ కోరుతుంది.
– ఎమ్ ఆర్ ఒ సర్వీసులకు అవకాశం ఉన్న ప్రాంతాల్లో భవిష్యత్తులో ఏర్పాటయ్యే కొత్త విమానాశ్రయాలు/ హెలిపోర్టులలో ఎమ్ ఆర్ ఒ సేవలందించే సంస్థలకు కూడా తగినంత స్థలం అందుబాటులో ఉంచుతారు.
– విధానాన్ని ఆమోదించిన రోజు నుంచి ఐదేళ్ళ వరకు ఎమ్ ఆర్ ఒ సర్వీసులు నిర్వహించే సంస్థలపై ఏర్ పోర్ట్ రాయల్టీ, అదనపు చార్జీలు వసూలు చేయరు.
xi. హేతుబద్దమైన పోటీని ప్రోత్సహిస్తూ ప్రస్తుత గ్రౌండ్ హ్యాండ్లింగ్ విధానం స్థానంలో కొత్త విధానాన్ని రూపొందిస్తారు.
2008 ఏరా చట్టం ప్రకారం ఎయిరిండియా అనుబంధ సంస్థలు/ జాయింట్ వెంచర్లతో పాటు కనీసం మూడు గ్రౌండ్ హ్యాండ్లింగ్ ఏజెన్సీలకు ఏర్ పోర్ట్ ఆపరేటర్ అవకాశం కల్పించాలి.
అయితే చిన్న విమానాశ్రయాల విషయంలో మాత్రం ట్రాఫిక్, ఎయిర్ సైడ్, టెర్మినల్ భవన సామర్థ్యం ఆధారంగా ఎన్ని గ్రౌండ్ హ్యాండ్లింగ్ సంస్థలకు అవకాశం కల్పించాలన్నది ఆపరేటర్లు నిర్ణయించుకోవచ్చు.
అందరు దేశీయ వైమానిక, హెలికాప్టర్ ఆపరేటర్లకు వారి సొంత హ్యాండ్లింగ్ సదుపాయాలను నిర్వహించుకునే స్వేచ్ఛ ఉంటంది.
మానవ వనరుల సరఫరాదారులందించే ఉద్యోగుల నియామకానికి మాత్రం అనుమతించరు.
