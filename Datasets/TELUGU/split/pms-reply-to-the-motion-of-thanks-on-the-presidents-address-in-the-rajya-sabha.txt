గౌర‌వ‌నీయులైన చైర్ మన్ గారు,
మాన్య రాష్ట్రప‌తి ప్ర‌సంగాని కి ధ‌న్యవాదాలు తెలిపే తీర్మానం పై ఈ స‌భ లో కూలంకషం గా చ‌ర్చించ‌డం జ‌రిగింది.
మాన‌నీయ స‌భ్యులు దాదాపు 38 మందివారి అభిప్రాయాల‌ ను వెల్ల‌డించారు.
శ్రీ అమిత్ భాయీ శాహ్ త‌న ప్ర‌తిపాద‌న ను ఆద్య ఉపన్యాసం తో పాటు స‌భ కు సమర్పించగా, దానికి విన‌య్ స‌హ‌స్ర‌బుద్ధే గారు మ‌ద్ధ‌తు ప‌లికారు.
శ్రీయుతులు గులాం న‌బీ ఆజాద్ గారు, డి.పి.
త్రిపాఠీ గారు, ప్ర‌మోద్ తివారీ గారు, స‌ర్ దార్ బ‌ల్వంత్ సింహ్ గారు, న‌రేష్ అగ‌ర్వాల్ గారు, దిలీప్ కుమార్‌ తిక్రీ గారు, సంజ‌య్ రౌత్ గారు, ఆనంద్ శ‌ర్మ గారు, డెరెక్ ఒబ్రాయన్ గారు, డి. రాజా, సంజ‌య్ సింహ్, సుఖేందు రాయ్‌ జి, టికె రంగ‌రాజ‌న్ గారు.
టి.జి వెంక‌టేశ్ గారు మరియు అనేక మంది స‌భ్యులు వారి వారి అభిప్రాయాల‌ ను వ్య‌క్తం చేశారు.
ఉపాధి, అవినీతి, రైతుల ఆదాయం, విదేశాంగ విధానం, భ‌ద్ర‌త వ్య‌వ‌స్థ‌, ఇంకా ఆయుష్మాన్ భార‌త్ వంటి ప‌లు అంశాలపై ప్ర‌తి ఒక్క‌రు వారి వారి అభిప్రాయాల‌ ను వెల్ల‌డించారు.
నేను ఇక్కడ కూర్చొనివుండి, గులాం న‌బీ గారి భాషణ ను విన్నాను.
మ‌రికొంద‌రి అభిప్రాయాల‌ ను గ‌ది లో ఉండి ఆల‌కించాను.
ఈ కార‌ణం గా గులాం న‌బీ గారిని ద‌గ్గ‌ర గా చూసే అవ‌కాశం నాకు ద‌క్కింది.
రాజవంశాన్ని గురించి మ‌రియు రాజ‌కీయాల‌ ను గురించి ఆయ‌న చ‌ర్చిస్తూ ఓ ఫ‌లానా కుటుంబాన్ని కాపాడాల‌ని ప్ర‌య‌త్నించసాగారు.
అప్పుడు ఆయ‌న చెప్పేదల్లా వాస్త‌వ‌మే అయినప్పటికీ ఆయ‌న బోళామనిషి గా అగుపించారు.
గులాం న‌బీ గారు మొద‌లుకొని ఆనంద్ శ‌ర్మ గారి వ‌ర‌కు చూస్తే వారి లో చాలా మంది వారి యొక్క మునుప‌టి ప్ర‌భుత్వాన్ని గురించే మాట్లాడుతూ వచ్చారు.
వారు చెప్పిందానిని మ‌రో చోటు లో ఎవ్వ‌రూ విన‌రు కాబ‌ట్టి వారు ఆ అంశాల‌ను గురించి ఇక్కడ మాట్లాడేందుకు అవ‌కాశాన్ని చేజిక్కించుకున్నారు.
ఏది ఏమైనా, కాంగ్రెస్ గాని, లేదా మ‌రే ఇత‌ర పార్టీ గాని ఏమి చేయాలి, లేక ఏమి చేయ‌కూడ‌దు అనే అంశం పైన వ్యాఖ్యానించే హ‌క్కు నాకు లేదు.
అయితే, మీరు ఆయుష్మాన్ భార‌త్ ను గురించి చ‌ర్చించారు.
అలాగే, అమెరికా ను మ‌రియు బ్రిట‌న్ ను ఉదాహ‌ర‌ణ‌లు గా పేర్కొన్నారు.
భార‌త‌దేశం లో సామాజిక ప‌రిస్థితి కి మ‌రియు అమెరికా, ఇంకా బ్రిట‌న్ న‌మూనాల కు మ‌ధ్య ఎంతో వ్య‌త్యాసం ఉంది.
అక్క‌డ విజ‌య‌వంత‌మైన కొన్ని విష‌యాలు ఇక్క‌డ విజ‌య‌వంతం కాక‌పోవ‌చ్చు.
మ‌రి అలాగే అక్క‌డ విజ‌య‌వంతం కాన‌టువంటి కొన్ని విష‌యాలు ఇక్క‌డ ఫ‌లితాల‌ ను ఇచ్చేందుకు ఆస్కారం ఉండ‌వ‌చ్చు.
కాబ‌ట్టి, అటువంటి వాద‌న లు త‌గినవి కావు.
మ‌నం మ‌న యొక్క దృష్టికోణం నుండే ఆలోచించాలి.
దాదాపు 50 సంవత్సరాల నుండి 55 సంవ‌త్స‌రాల‌ పాటు అధికారం లో ఉన్న త‌రువాత క్షేత్రం నుండి సంబంధం తెగిపోవ‌డమనేది స్వాభావిక‌మే.
త‌త్ఫ‌లితం గా ఆ త‌ర‌హా ఆలోచ‌న‌ల ను మ‌రియు అభిప్రాయాల ను కలిగి వుండ‌టం ప‌రిపాటి.
మ‌న దేశం లో ఆరోగ్య సంరక్ష‌ణ రంగం లో చేయాల్సింది ఎంతో ఉంది అనే వాస్త‌వంతో ఎవ‌రైనా విభేదిస్తార‌ని నేను అనుకోవ‌డం లేదు.
చేయాల్సింది ఎంతో ఉంది అని నేను చెప్తున్నానంటే, దాని అర్థం గులాం న‌బీ గారు ఆరోగ్య మంత్రి గా ఉన్న కాలం లో ఏమీ జ‌ర‌గ‌లేదు అని కాదు.
కొన్ని కార్య‌క్ర‌మాలు అమ‌లైవుండవ‌చ్చును.
అయిన‌ప్ప‌టికీ ఇంకా చేయవలసింది ఎంతో ఉంది.
ఈ విష‌యాన్ని ఎవ‌రూ కాద‌న‌లేరు.
అందుక‌ని దేశ ప్ర‌జ‌ల ఆశ‌ల కు, ఆకాంక్ష‌ల కు అనుగుణం గా మ‌నం విష‌యాల‌ ను ఏ విధంగా చ‌ర్చించాలో అర్థం చేసుకోవ‌డానికి ప్ర‌య‌త్నించి తీరాలి.
మేము ఆయుష్మాన్ భార‌త్ యోజ‌న ను తీసుకు రావ‌డం అనేది యథార్థం.
ఈ ప‌థ‌కం లో కొన్ని లోటుపాట్లు ఉంటే ఉండ‌వ‌చ్చు గాక‌ కానీ ఈ ప‌థ‌కం దేశ ప్ర‌జ‌ల కోసం.
ఇది ఏ ఫ‌లానా పార్టీ కోస‌మో కాదు.
అందువ‌ల్ల కాంగ్రెస్ పార్టీ లోని నా యొక్క స్నేహితులు మ‌రియు ఇత‌ర పార్టీల లోని వారు క‌ల‌సి ఒక కార్యాచ‌ర‌ణ బృందం గా ఏర్ప‌డి ‘ఆయుష్మాన్ భార‌త్’ ను అధ్య‌య‌నం చేయాల‌ని నేను ఆశిస్తున్నాను.
మీరు వెతికే లోటుపాట్ల కోసం నేను మీకు త‌ప్ప‌క కొంత కాలాన్ని ఇచ్చి తీరుతాను.
అందుకోసం నేను స్వ‌యం గా స‌మ‌యాన్ని వెచ్చిస్తాను.
అంతిమ గ‌మ్యం ఏమిటి?
పేద కుటుంబాన్ని లేదా దిగువ మ‌ధ్య‌త‌ర‌గ‌తి కుటుంబాన్ని ఏదైనా ఒక వ్యాధి ప‌ట్టుకొని బాధించిన‌ప్పుడు మొత్తం పొదుపు డ‌బ్బు అంతా సున్నా అయిపోతుంది.
అది వ్య‌తిరేక ఫ‌లితాల‌ ను ఇస్తుంది.
కొన్ని సంద‌ర్భాల‌ లో వారు డ‌బ్బు ను అధిక వ‌డ్డీ రేట్ల కు వ‌డ్డీ వ్యాపారుల వ‌ద్ద నుండి రుణం గా తెచ్చుకోవ‌ల‌సి వ‌స్తుంది.
త‌మ పిల్ల‌లు రుణ‌గ్ర‌స్తులు కావాల‌ని వారు కోరుకోరు.
కాబ‌ట్టి, వారు వ్యాధుల‌ ను స‌హిస్తారు.
ప్ర‌స్తుతం ఉన్న‌టువంటి మ‌న‌స్తత్వం ఇలా ఉంది.
గ‌త 70 సంవ‌త్స‌రాల లో ఎవ‌రు ఏమి చేశారు?
మ‌రి ఎవ‌రు ఏమి చేయ‌లేదు?
ఎందుక‌ని అలా చేయలేదు?
త‌దిత‌ర ప్ర‌శ్న‌లు అనేకం త‌లెత్త‌వ‌చ్చు.
అయితే, నేను ప్ర‌స్తావించేది అది కాదు.
మీ ఆలోచ‌న విధానం మాదిరి గా మా ఆలోచ‌న విధానం ఉండ‌దు.
మీరు దైవం మీకు మాత్ర‌మే అన్నీ ఇచ్చిన‌ట్లు భావిస్తారు.
ఈ స‌భ లో గొప్ప ఉత్త‌మ పండితులు మ‌రియు అనుభ‌వ‌జ్ఞులు ఉన్నార‌ని మేము న‌మ్ముతాము.
మ‌నం క‌ల‌సి కూర్చొని చ‌ర్చించి ఆయుష్మాన్ భార‌త్ ద్వారా 40 కోట్లు లేదా 50 కోట్ల మంది దేశ ప్ర‌జ‌ల కు చ‌క్క‌ని ఆరోగ్యాన్ని అందజేయలేమా?
మ‌రి ఇది ఒక బీమా ప‌థ‌కం.
బీమా వ్యవస్థ ఎలా ప‌ని చేస్తుందనేది మ‌న‌ం ఎరుగుదుము.
ఈ కార‌ణం గా, బ‌డ్జెటు నిబంధ‌న‌ల తాలూకు చ‌ర్చ‌ కు మ‌నం ప‌రిమితం కాన‌క్క‌ర లేదు.
మ‌న‌కు ఆ అంశం తో ఎంతో ప‌రిచ‌యం ఉంది.
అయితే, ఈ దేశం లోని పేద ప్ర‌జానీకం ప్ర‌యోజ‌నాల ను పొంది తీరాలి.
ఈ కార‌ణం గా దీనితో ఎటువంటి స‌మ‌స్య ఉండాల‌ని నేను భావించ‌డం లేదు.
ఒక‌టి మాత్రం నిజం.
ఈ ప‌థ‌కాన్ని ప్రారంభించిన త‌రువాత ఏవో కొద్ది లోటుపాట్లు ఇందులోకి చొర‌బ‌డిన ప‌క్షం లో మ‌రి ఆ సంగ‌తి మా దృష్టి కి రాన‌ప్పుడు అటువంటి విమ‌ర్శ‌ల‌ ను మేము స్వాగ‌తిస్తున్నాము.
స‌ల‌హాల కాలం లో ప‌థకాని కి సంబంధించి ప్రాథ‌మిక ఆలోచ‌న‌ల‌ ను ముందుకు తీసుకురావడం జ‌రిగింది.
దీనిని మ‌రింత ఉత్త‌మం గా మ‌ల‌చ‌డం ఎలా?.
అందుకే నేను చ‌క్క‌టి సూచ‌న‌ల‌ ను , స‌ల‌హాల‌ ను తీసుకోవాల‌నుకుంటున్నాను.
టెలివిజ‌న్ లో నా ప్ర‌సంగాల‌ ను వింటున్న వారిని కూడా వారు కోరుకొన్న ప‌క్షం లో వారి స‌ల‌హాల‌ ను ఇవ్వాల‌ంటూ నేను అభ్య‌ర్ధిస్తున్నాను.
దేశం లోని పేద‌ల కు సేవ చేయాల‌ని మ‌నం అభిల‌షించిన‌ప్పుడు అది ఏదో ఓ ఫ‌లానా పార్టీ కి ప‌రిమితం కాకూడ‌దు.
ఈ ఆలోచ‌న‌ ను క‌ల‌సిక‌ట్టు గా ముందుకు తీసుకు పోవాల‌ని నేను న‌మ్ముతాను.
నేను ఇంగ్లీషు లో 9 అనే అంకె ను వ్రాశానంటే ఇవ‌త‌లి వైపున ఉన్న వారు దానిని కాద‌న‌క‌పోవ‌చ్చు.
కానీ, అటువైపున కూర్చున్న మీరు దాని ని 6 గా చూస్తారు.
నేను ఇక్క‌డ 9ని వ్రాస్తూ ఉంటే- మేము చేస్తున్న‌ది త‌ప్పు కాదు- కానీ మీరు అవ‌త‌లి వైపున ఉన్నారు కాబ‌ట్టి నేను రాస్తున్న‌ది 6 అని మీరు అనుకొంటారు.
నేనేం చేసేది?
అందుక‌ని భార‌త‌దేశం ‘వ్యాపారం చేయ‌డం సౌల‌భ్యం’ తాలూకు స్థానాన్ని మెరుగు ప‌ర‌చుకొంటున్న స‌మ‌యం లో మ‌రి దాని గురించి మ‌నం చెడు గా ఎందుకు అనుకోవాలి.
‘వ్యాపారం చేయ‌డం లో సౌల‌భ్యం’ తాలూకు స్థానాలు మెరుగు ప‌డ్డాయి అంటే ప్ర‌తి ఒక్క భార‌తీయుడు దానిని చూసి గ‌ర్వించ వ‌ద్దా!
ప్ర‌పంచం లో మ‌న ప‌ట్ల ఒక ఉత్త‌మ‌మైన అభిప్రాయం ఏర్ప‌డింది.
ఇది దేశాని కి ఎంతో కొంత మంచి చేసేదే.
‘మీరు చేశారు- లేదు మేము చేశాము’ అనే ఆట ను ఎన్నిక‌ల‌ లో మ‌నం పోరాడేట‌ప్పుడు ఆడుకోవ‌చ్చును.
ఏదైనా ఒక రేటింగ్ ఏజెన్సీ కి ప‌నిని అప్ప‌గించిన‌ప్పుడు నేరు గా మా పై దాడి జ‌ర‌ప‌డం సాధ్యం కాన‌ప్పుడు కొన్ని సందర్భాలలో మనం అంత వరకు వెళ్తాం.
అలాగ ఆ యొక్క రేటింగ్ ఏజెన్సీ ని ల‌క్ష్యం గా చేసుకొని దాడి జ‌రుగుతుంది.
అటువంటిది ప్ర‌పంచం లో మ‌రెక్క‌డా జ‌ర‌గ‌కపోవ‌చ్చు.
ఒక్కొక్క‌సారి నాకు ఏమ‌నిపిస్తుందంటే భార‌తీయ జ‌న‌తా పార్టీ ని విమ‌ర్శించే క్ర‌మం లో మీరు దేశ ప్ర‌జ‌ల ను విమ‌ర్శించ‌డం మొద‌లు పెడ‌తారు.
బిజెపి ని విమ‌ర్శించ‌డం మంచిదే.
విమ‌ర్శ‌లు అనేవి ఉండి తీరాలి.
అలా చేయ‌డం మీ హ‌క్కు.
మీరు మోదీ ని కూడా విమ‌ర్శించి తీరాలి.
ఆయ‌న ను బ‌లం గా విమ‌ర్శించాలి.
ఒక ప్ర‌జాస్వామ్య వ్య‌వ‌స్థ లో మీకు అందుకు సంపూర్ణ‌మైన హ‌క్కు ఉంది.
అయితే, బిజెపి ని ఖండించ‌డం లో మీరు ఆ విష‌యాన్ని మ‌ర‌చిపోయి, దేశ ప్ర‌జ‌ల ను ఖండించ‌డం మొద‌లు పెడ‌తారు.
మోదీ పై విమ‌ర్శ‌లు చేస్తూ, మీరు భార‌త‌దేశం పై దాడి ని చేయ‌డం ఆరంభిస్తారు.
మీకు బిజెపి ని విమ‌ర్శించే మ‌రియు మోదీ పై విమ‌ర్శ‌నాస్త్రాలు గుప్పించే హ‌క్కు ఉంది.
ఆ ప‌ని ని మీరు త‌ప్పక చేయాలి.
అయితే ఆ ప‌ని ని చేస్తూ మీరు మీ ప‌రిమితుల‌ ను అధిగ‌మిస్తున్నారు.
త‌త్ఫ‌లితం గా దేశం భారీ న‌ష్టాల పాల‌వుతోంది.
అటువంటి వారు మ‌న మ‌ధ్య ఉన్నార‌ని మీరు ఎన్న‌టికీ ఆమోదించ‌రు.
అలా మీరు ఎప్ప‌టికీ ఆమోదించ లేకపోతారు.
మీ బాధ‌ ను నేను అర్థం చేసుకోగ‌ల‌ను.
అయితే, ద‌యచేసి ప్ర‌పంచం దృష్టి లో భార‌త‌దేశ ప్ర‌తిష్ట కు భంగాన్ని వాటిల్ల‌నివ్వ‌కండి.
మాన్య రాష్ట్రప‌తి గారు త‌న ప్ర‌సంగం లో ఒక ‘న్యూ ఇండియా’ను గురించి వివ‌రించారు.
స్వామి వివేకానందుల వారు కూడా ‘న్యూ ఇండియా’ గురించి మాట్లాడారు.
గాంధీ మ‌హాత్ముడు కూడా ‘యంగ్ ఇండియా’ గురించి మాట్లాడేవారు.
మ‌న పూర్వ రాష్ట్రప‌తి సైతం ఒక ‘న్యూ ఇండియా’ను గురించి చెప్పేవారు.
మ‌రి స‌మ‌స్య ఎక్క‌డ ఉంది అనేది నాకు తెలియదు.
మ‌నం ఒక ‘న్యూ ఇండియా’ను కోరుకోవ‌డం లేదు.
మ‌నం ఒక ఓల్డ్ ఇండియా ను కోరుకుంటున్నాము.
గాంధీ యొక్క ఇండియా అవ‌స‌ర‌ం అని నేను న‌మ్ముతున్నాను.
గాంధీ గారు ‘భార‌త‌దేశం స్వ‌తంత్ర దేశ‌ం, ఇక‌ పై మ‌న‌కు కాంగ్రెస్ అక్క‌ర‌లేదు, కాంగ్రెస్ కు స్వ‌స్తి ప‌ల‌కాలి’ అన్నారు.
కాంగ్రెస్ కు చోటు లేని భార‌త‌దేశం అనే ఆలోచ‌న మోదీ ది కాదు, అది గాంధీ ది.
మేము కేవ‌లం ఆ అడుగు జాడ‌లను అనుసరించాల‌ని ప్ర‌య‌త్నం చేస్తున్నాం.
మ‌రి మీరు ఆ పాత భార‌త‌దేశాన్ని కోరుకొంటున్నారు.
ఏ భార‌త‌దేశం లో అయితే- జీప్‌ కుంభ‌కోణం, జ‌లాంత‌ర్గామి కుంభ‌కోణం, బోఫోర్స్ కుంభ‌కోణం లేదా చాప‌ర్ కుంభ‌కోణం వంటివి చెల‌రేగాయో.
మీరు ఒక ‘న్యూ ఇండియా’ ను కోరుకోవ‌డం లేదు.
ఆత్య‌యిక ప‌రిస్థితి ని చ‌వి చూసినటువంటి పాత భార‌త‌దేశాన్ని కోరుకుంటున్నారు.
ఆ కాలం లో దేశం ఒక కారాగారం గా మారిపోయింది.
ఆ భార‌త‌దేశం లో అత్య‌వ‌స‌ర ప‌రిస్థితి ని విధించ‌డం ద్వారా జ‌య‌ప్ర‌కాశ్ నారాయ‌ణ్‌, ఇంకా మొరార్జీ భాయ్ దేశాయి ల వంటి వారితో స‌హా ల‌క్ష‌లాది ప్ర‌జ‌ల ను క‌ట‌క‌టాల వెనుక ఉంచ‌డ‌మైంది.
ప్ర‌జాస్వామిక హ‌క్కుల ను గుంజుకున్నటువంటి మ‌రియు ప‌త్రికా స్వేచ్ఛ కు కోత పెట్టిన అటువంటి భార‌త‌దేశాన్ని మీరు కొరుకొంటున్నారు.
మీకు ఎటువంటి ఇండియా కావాలి?
ఒక ‘మ‌హా వృక్షం’ కూలిపోయిన త‌రువాత వేలాది అమాయ‌క సిక్కు ప్ర‌జ‌ల ను హ‌త్య చేసిన‌టువంటి భార‌త‌దేశాన్నా?
మీకు ఒక న్యూ ఇండియా వ‌ద్దా ?
తందూరీ కేసు లో ప్ర‌భావ‌వంత‌మైన వారి ఎదుట యావత్తు పాలన యంత్రాంగం మోక‌రిల్లిన అటువంటి భార‌త‌దేశం మీకు కావాలి.
వేలాది ప్ర‌జ‌ల మృతి తాలూకు నింద ప‌డిన వ్య‌క్తుల ను ఒక విమానం లో విదేశాల కు పంపిన‌ అటువంటి భార‌త‌దేశాన్ని మీరు కోరుకొంటున్నారు.
మీరు కూడా దావోస్ కు వెళ్ళారు.
మ‌రి మేము కూడా దావోస్ ను సంద‌ర్శించాము.
అయితే, మీరు ఎవ‌రి లేఖ తోనో ఎవ‌రినో పంపించారు.
ఆ భార‌త‌దేశం మీకు కావాలి.
అందుక‌ని, మీకు ఒక ‘న్యూ ఇండియా’ అక్క‌ర‌లేదు.
జ‌న్‌ ధ‌న్ యోజ‌న ను గురించి మాన్య రాష్ట్రప‌తి గారు ప్ర‌స్తావించారు.
మ‌రి జ‌న్ ధ‌న్ యోజ‌న ను కూడా మీరు విమ‌ర్శించారు.
అది ప్ర‌త్యేక‌మైంది కాద‌ని, ఆ త‌ర‌హా ప‌థ‌కం ఇదివ‌ర‌కు ఉంద‌ని మీరు అన్నారు.
మీరు వాస్త‌వాల‌నైనా అంగీక‌రించాల‌ని నేను కోరుకొంటున్నాను.
రాజ‌కీయం గా మీరు చెప్ప‌వ‌ల‌సింది చెప్ప‌వ‌చ్చు.
31 కోట్ల జ‌న్‌ ధ‌న్ ఖాతాల‌ ను- వేటినైతే మేము 2014 వ సంవ‌త్స‌రం అనంత‌రం మా ప్ర‌భుత్వం అధికారం లోకి వ‌చ్చిన త‌రువాత తెరువ‌బ‌డిన‌ట్లు పేర్కొంటున్నామో- వాటి గురించే నేను మాట్లాడుతున్నాను.
ఈ విష‌యాన్ని ఎవ‌రు కూడా మార్చ‌లేరు.
ఈ రికార్డు ల‌భ్య‌మ‌వుతోంది.
మ‌రి మీరు మ‌మ్మ‌ల్ని ‘పేరు మార్చే వాళ్ళం’ త‌ప్ప, ‘ఆట ను మార్చే వాళ్ళం’ కాద‌ని కూడా అన్నారు.
మా యొక్క కార్య‌క్ర‌మాల ను మీరు చూసి నిజాయ‌తీ గా ఉన్న ప‌క్షం లో మేము ‘ల‌క్ష్యాన్ని మార్చిన వాళ్ళం’ అని పేర్కొనే వారు.
మేము మా యొక్క గ‌మ్యాల‌ ను వెంబ‌డించి వాటి ని సాధించే వారం.
అందుక‌ని మేము నిర్దేశించుకొన్న ప్ర‌తి ఒక్క గ‌మ్యాని కి కాల ప‌రిమితి ని కూడా మేము కేటాయించుకొంటాం.
దాని ని సాధించ‌డం కోసం మార్గ‌సూచీ ని సిద్ధం చేస్తాం.
వ‌న‌రుల‌ ను కూడ‌గ‌ట్టి క‌ష్ట‌ప‌డ‌తాం.
ఇలా చేసినందువ‌ల్ల ప్ర‌స్తుతం దేశాన్ని క‌మ్ముకొన్న స‌వాళ్ళ నుండి దేశాన్ని విముక్తం చేసే దిశ గా మేము తోడ్పాటు ను అందించ గ‌లుగుతూ ఉన్నాం.
దీని కోసం త‌పించ‌డం కాంగ్రెస్ కు స్వాభావిక‌మైందే.
ప్ర‌శంస‌ల‌న్నీ త‌మ‌కే రావాల‌ని మీరు అనుకోవ‌డం అత్యంత స‌హ‌జ‌మే.
ఇటువంటి అంశాలే వినడానికి మీరు అలవాటుపడిపోయారు.
మ‌రేదీ రుచించ‌దు.
మీరు రికార్డుల ను ప‌రిశీలించి ఆగ‌స్టు 15 వ తేదీ నాడు కాంగ్రెస్ పార్టీ కి చెందిన ఏ ప్ర‌ధాన మంత్రి అయినా త‌న ప్ర‌సంగం లో మ‌రే ఇత‌ర ప్ర‌భుత్వం లేదా రాష్ట్ర ప్ర‌భుత్వాల యొక్క మంచి ప‌ని ని గురించి ప్ర‌స్తావించారా అనేది తెలుసుకొంటే ఆ విష‌యం లో నేను సంతోషిస్తాను.
దేశం అనేది ఇంత‌వ‌ర‌కు అధికారం లోకి వ‌చ్చిన ప్ర‌తి ఒక్క ప్ర‌భుత్వం మ‌రియు రాష్ట్ర ప్ర‌భుత్వం అందించిన తోడ్పాటుల ఫ‌లితం అని ఎర్ర‌ కోట మీది నుండి చెప్తోంది నేను ఒక్కడి ని.
మ‌రి ఎవ్వ‌రూ సంకోచించ‌వ‌ల‌సిన ప‌ని లేదు.
మీరు అట‌ల్ గారిని స్మ‌రించుకోవాల‌ని మేము త‌పించ‌ము.
గ‌త్యంత‌రం లేక మీరు ఆ ప‌ని చేయ‌వ‌ల‌సి వ‌స్తే అది ఓకే.
2014వ సంవ‌త్స‌రం క‌న్నా ముందు జ‌రిగిన‌టువంటి ప్ర‌తి ప‌ని కి ఖ్యాతి ని కూడా మీరు తీసుకొన్నారు.
మీరు ఖ్యాతి ని ద‌క్కించుకోవాల‌నుకొంటారు.
మ‌రి మీరు కొన్ని అబ్బుర‌ప‌ర‌చే నియ‌మాల‌ను పెట్టుకొన్నారు.
మేము య‌వ్వ‌నం లో ఉన్న‌ప్పుడు మా ఊళ్ళో క్రికెట్ ఆడే కొంత మంది బాల‌ల ను ప‌రిశీలిస్తూ ఉండే వారం.
చివ‌ర్లో వారు పోట్లాడుకొనే వారు.
వాళ్లు ఎందుకు పోట్లాడుకుంటున్నారా అని మేము విస్తుపోయే వాళ్ళం.
అంత‌సేపు వారు ఆట ఆడుతూనే వున్నారు.
అప్పుడు మాకు అర్థ‌మైంది వారు ఒక నియ‌మం పెట్టుకొన్నార‌ని.
బ్యాటు ఎవ‌రిది అయితే వారు బ్యాటింగ్ చేసే వారు.
ఎప్పుడైతే అత‌డు అవుట్ అయ్యాడో అతడు త‌న బ్యాటు ను ప‌ట్టుకొని అక్క‌డ నుండి వెళ్ళిపోయే వాడు.
మీరు కూడా అటువంటి వారే.
బ్యాటింగ్ ఎప్ప‌టికీ మీకే ల‌భిస్తుంద‌ని మీరు అనుకొంటున్నారా ?
మీకు బ్యాటింగ్ చేసే అవ‌కాశం ప్ర‌స్తుతం రాలేదు కాబ‌ట్టి ‘ఆట అయిపోయింది’ అని మీరు అంటున్నారు.
ఇది ఇలాగే ఉండ‌దు అయ్య వార్లూ!
ఆధార్ విష‌యానికి వ‌స్తే, అది మీరు చేసిందే అని, దాని ఖ్యాతి ని మేము తీసుకొంటున్నామ‌ని మీరు అంటారు.
కానీ మీరు గుర్తు పెట్టుకు తీరవలసిన విషయం ఏమిటంటే, 1998వ సంవ‌త్స‌రం జులై 7వ తేదీన ఇదే స‌భ లో అప్ప‌ట్లో సభాసదుని గా ఉన్నటువంటి మాన‌నీయ ఛైర్మ‌న్ అడిగిన ఒక ప్ర‌శ్న ను.
అప్ప‌టి హోం మంత్రి శ్రీ లాల్ కృష్ణ ఆడ్ వాణీ గారు ఇదే స‌భ లో ఏమ‌ని జ‌వాబు ఇచ్చారంటే, బ‌హుళ ప్రయోజక జాతీయ గుర్తింపు కార్డుల ను పాస్ పోర్టులు, డ్రైవింగ్ లైసెన్సు లు, రేశన్ కార్డుల ను జారీ చేయడానికి, ఆరోగ్య సంర‌క్ష‌ణ‌, విద్యా సంస్థ‌లో ప్ర‌వేశం, ప్ర‌భుత్వ మ‌రియు ప్రైవేటు రంగాల లో ఉద్యోగాలు, జీవిత బీమా, ఇంకా సాధార‌ణ బీమా ల‌తో పాటు భూమి రికార్డు ల నిర్వ‌హ‌ణ కు, ప‌ట్ట‌ణాల లో ఆస్తి ని క‌లిగి ఉండ‌టాని కి కూడా ఉప‌యోగిస్తాము అని.
ఆధార్ కు బీజం అక్క‌డ ప‌డింది.
20 సంవ‌త్స‌రాల కింద‌ట‌..
మాన‌నీయ చైర్ మన్ స‌ర్, మీరు రేణుక గారి ని విడ‌చిపెట్టవలసిందని మిమ్మల్ని నేను అభ్య‌ర్ధిస్తున్నాను.
రామాయ‌ణ సీరియ‌ల్ అనంతరం, ఆ న‌వ్వు ను వినే అవ‌కాశం నాకు ఈ రోజు న ల‌భించింది.
20 సంవ‌త్స‌రాల క్రితం, అట‌ల్ బిహారీ వాజ్‌పేయీ గారి దృష్టి కోణం ఇది.
అయిన‌ప్ప‌టికీ, ఆధార్ ను మొద‌లు పెట్టింది తామేన‌ని కాంగ్రెస్ అంటూ వున్న ప‌క్షం లో, వారి కి ఆ ఖ్యాతి ని ఇవ్వ‌డం లో మాకు ఎటువంటి స‌మ‌స్యా లేదు.
ఆధార్ మీదే.
మేము దేశ ప్ర‌జ‌ల ను పార్టీ క‌న్నా అగ్ర భాగాన నిలిపాము.
మ‌రి దేశ ప్ర‌జ‌ల సంక్షేమ‌ం మా నిర్ణ‌యాల‌ కు ప్రాతిప‌దిక‌ గా ఉంది.
ఈ రోజు న మీరు ఖ్యాతి కోసం చూస్తున్నారు; మ‌రి అది అత్యంత స్వాభావికం.
ఒక ఎస్ఐటి ని వేయాల‌ని స‌ర్వోన్న‌త న్యాయ‌స్థానం ఆదేశించింది.
దీని ని మీరు మూడు సంవ‌త్స‌రాల పాటు అట‌కెక్కించారు.
మ‌రి ఈ విష‌యం లో ఖ్యాతి మీకు ద‌క్కవలసిందే.
మొద‌టి ఎస్ఐటి ని మేము ఆమోదించాము; అయితే, ఇది గా మా ముందుకు వ‌చ్చింది అని మీరు అన‌వ‌చ్చు.
న‌ల్ల‌ధ‌నం పైన ద‌ర్యాప్తు ను చేప‌ట్టిన ఖ్యాతి కూడా తనది అని కాంగ్రెస్ అన‌వ‌చ్చు.
బేనామీ ఆస్తి కి వ్య‌తిరేకం గా చ‌ట్టాన్ని కాంగ్రెస్ 28 సంవ‌త్స‌రాల పాటు అమ‌లు ప‌ర‌చ‌లేక‌పోయింది.
దీని యొక్క ఖ్యాతి ని కూడా మీరే తీసుకోండి.
ఇంత‌వ‌ర‌కు 3,500 కోట్ల రూపాయ‌ల‌ కు పైగా ఆస్తులు జ‌ప్తు చేయ‌బ‌డ్డాయి.
గౌర‌వ‌నీయులైన ఆనంద్ గారు, ఈ సంగ‌తి మీకు తెలిసి వుండ‌వ‌చ్చును.
మీరు చాలా కాలం గా ఇక్క‌డ ఉన్నారు.
మీకు మాట‌ల‌ ను ఒక ప్రత్యేక పద్ధతి లో చెప్పడమనేది తెలుసును.
అయితే, బేనామి సొత్తు చ‌ట్టం 28 సంవ‌త్సరాల క్రితం ఉభ‌య స‌భ‌ల లో ఆమోదించ‌డ‌మైంది.
దాని తాలూకు నియ‌మాల ను రూపొందించ‌డం గాని, వాటి ని నోటిఫై చేయ‌డం గాని జ‌రుగ‌లేదు.
ఆ విష‌యాన్ని నాన్చడం జరిగింది.
దీని ని అడ్డుకొన్నది ఎవ‌రు ?
ప్ర‌తిప‌క్ష‌ంలోని ఏ పార్టీ కూడాను దీని కి బాధ్యురాలు కాదు.
ఈ రోజు వ‌ర‌కు కూడా 3,500 కోట్ల రూపాయ‌ల‌ కు పైగా ఆస్తులు జ‌ప్తు అయ్యాయి.
మీ పాల‌న కాలం లో బేనామి ఆస్తుల‌న్నీ విస్త‌రించ‌డానికి ఖ్యాతి ని మీకే ఇవ్వ‌వ‌ల‌సివుంటుంది.
ఆ ఘ‌న‌త అంతా కూడాను మీకు చెందుతుంది.
ప్ర‌పంచం మారిపోయింది.
అయితే, ఇన్‌సాల్వన్సి కోడ్ ను గురించి లేదా బ్యాంక్‌ర‌ప్ట‌సీ లా స్ ను గురించి మీకు తెలియ‌ద‌నే సంగ‌తి ని నేను నమ్మను.
ఈ చ‌ట్టాల‌ ను చాలా మంది యొక్క స్వీయ ప్ర‌యోజ‌నాల కోసం తీసుకు రాన‌టువంటి ఖ్యాతి మీకు దక్కుతుంది.
భార‌త‌దేశం ప‌ట్ల, భార‌త‌దేశం లోని చ‌ట్టాల ప‌ట్ల పారిశ్రామిక రంగం మ‌రియు ప్రపంచ స‌ముదాయం న‌మ్మ‌కాన్ని, ఇంకా విశ్వాసాన్ని పెంపొందించుకోవాల‌ని మేము నిర్ణ‌యాలు తీసుకున్నాము.
‘వ‌న్ ర్యాంక్‌, వ‌న్ పెన్ష‌న్’ విష‌యాని కి వ‌స్తే, వారు నాలుగు ద‌శాబ్దాల నుండి దేశ ప్ర‌జ‌ల‌ ను ఏమార్చుతూ వ‌చ్చారు.
మ‌రి ఎన్నిక‌ల‌ కు ముందుగా 500 కోట్ల రూపాయ‌ల బ‌డ్జెలు ను ఏర్పాటు చేశారు.
మేము అధికారం లోకి వ‌చ్చాక ఎటువంటి రికార్డులు లేవన్న, శ్ర‌ద్ధ తో కూడిన అధ్య‌య‌నం ఏదీ జ‌రుగ‌లేదన్న సంగ‌తి ని గ‌మ‌నించాం.
‘వ‌న్ ర్యాంక్‌, వ‌న్ పెన్ష‌న్’ను మేము అమ‌లు లోకి తెచ్చిన‌ప్పుడు 11 వేల కోట్ల రూపాయ‌లు అవ‌స‌ర‌మ‌య్యాయి.
దీని ని మీరు 500 కోట్ల రూపాయ‌ల‌ తో ఎలా సంబాళించ‌ గ‌లుగుతారు; దీని కి గాను ఖ్యాతి మీకు ఖ్యాతి ద‌క్కే తీరాలి.
జిఎస్‌టి కి విషయమై, ఈ కార్య‌క్ర‌మాన్ని అర్థ రాత్రి నాడు నిర్వ‌హించ‌డ‌ం జరిగింది.
దీని ని కాంగ్రెస్ బ‌హిష్క‌రించింది.
అన్ని ప‌క్షాలు దీని కి హాజ‌ర‌య్యాయి.
మ‌రి దీనికంత‌టి కీ ఖ్యాతి ని మేము ద‌క్కించుకొంటామ‌ని మీరు భ‌య‌ప‌డ్డారు.
న‌మ్మండి, లేదా న‌మ్మ‌క‌పోండి..
జిఎస్‌టి కి వ్య‌తిరేకం గా మీరు సృష్టిస్తున్న ప్ర‌తికూల‌త అంతా మీ ఖాతా లో న‌మోదు అవుతుంది.
అలా న‌మోదు కావ‌డం కొన‌సాగుతూవుంటుంది.
మ‌రి దీనిని దేశ ప్ర‌జానీకం ప‌ట్టించుకొంటుంది.
మీరు ఒకటి ఊహించండి- ఖ్యాతి ని అంత‌టినీ ఇత‌రులు పొంద‌డాన్ని చూసి మీరు భ‌యపడుతున్నారు.
వేప పూత విష‌యాని కి వ‌స్తే, ఆ ప‌ని ని మీరు మొద‌లు పెట్టారు గాని మధ్యలోనే వ‌ద‌లివేశారు.
దాని కి ఒక పరిమితి ని మీరు విధించారు.
అటువంటి ప‌రిస్థితి లో మేలు క‌న్నా కీడు ఎక్కువ‌ గా జ‌రుగుతుంది.
వేప పూత విష‌యం లో రెండు కోణాలు ఉన్నాయ‌న్న సంగ‌తి మీరు ఎరుగుదురు.
వాటి లో ఒక‌టోది..
యూరియా యొక్క శ‌క్తి ని అది పెంచుతుంది.
ఈ కార‌ణం గా రైతులు యూరియా ను త‌క్కువ ప‌రిమాణం లో వినియోగిస్తే స‌రిపోతుంది.
రెండోది..
ఇది దిగుబ‌డి ని పెంచ‌డం లో ఒక గుణాత్మ‌క‌మైన మార్పు ను తీసుకు వ‌స్తుంది.
మ‌రొక విష‌యం ఏమిటంటే యూరియా ను అది రైతుల కు చేరే బ‌దులు గా కార్ఖానాల కు మ‌ళ్ళించ‌డం జ‌రిగింది.
బిల్లు మాత్రం రైతుల పేరిటే ఉండిపోయింది.
స‌బ్సిడీ ని రైతుల పేరిట చూప‌డ‌మైంది.
మ‌రి పూత 100 శాతం ఉన్న ప‌క్షం లో దానిని కార్ఖానాల లో వినియోగించ‌డాని కి వీలు ప‌డ‌దు.
ఈ సంగ‌తి మీకు బాగా తెలుసును.
35 శాతం ప‌రిమితి ని ఎందుకు విధించిన‌ట్లు?
65 శాతం ఆస్కారాన్ని ఎవ‌రి కోసం మీరు వ‌ద‌లిపెట్టిన‌ట్లు?
దీనికి గాను ఖ్యాతి ని నేను ఎవ‌రి కి ఇవ్వ‌ాలి?
ఈ కార‌ణం గా యూరియా కు 100 శాతం పూత వెనుక ఉన్న‌ది మేమేన‌ని నేను న‌మ్ముతాను.
అదీ కాక, దిగుమ‌తి చేసుకొన్నటువంటి యూరియా కు కూడా మొద‌ట 100 శాతం వేప పూత ను పూయ‌డ‌మైంది.
ఇవాళ యూరియా కు కొదువ లేక‌పోవ‌డం దీని యొక్క ప‌ర్యవ‌సాన‌మే.
లేకపోతే, నేను ముఖ్య‌మంత్రి ప‌ద‌వి లో ఉన్న‌ప్పుడు ప్ర‌తి ఏటా యూరియా కోసం ప్ర‌ధాన మంత్రి కి 2-3 లేఖ‌ల ను వ్రాయ‌వ‌ల‌సి వ‌చ్చేది.
నేను ప్ర‌ధాన మంత్రి ని అయిన త‌రువాత, యూరియా కోసం ముఖ్య‌మంత్రులు వ్రాసే ఉత్త‌రాల ను అందుకోవ‌డానికి తొలుత నేను కూడా అల‌వాటు ప‌డ్డాను.
అయితే, ఇవ్వాళ ఒక్క ఉత్త‌రమైనా రావ‌డం లేదు.
అలాగే, లాఠీ చార్జ్‌లు కూడా పత్తా లేకుండా పోయాయి.
ప్ర‌జ‌ల కు యూరియా అందుతోంది.
కొన్నింటిని మార్చ‌డం సాధ్య‌మే.
ఒక్కొక్క‌మారు రాజ‌కీయాల‌దే పై చేయి అవుతూవుంటుంది.
ప‌దే ప‌దే జ‌రిగే ఎన్నిక‌ల ఫ‌లితం గా శంకు స్థాప‌న‌ లు చేయ‌డం మ‌రియు ప్ర‌ణాళిక‌ ల ముగింపు కు ముందే ప‌థ‌కాల ను ప్రారంభించ‌డం జ‌రుగుతూ వున్న దాని కి ఫ‌లితం ఇదే.
ఇది ఎక్క‌డ‌ కు దారి తీస్తుంది.
ఒక్క‌సారి చూడండి.
రైల్వే బ‌డ్జెటు లో ప్ర‌క‌ట‌న‌ల ను మేము ప‌రిమితం చేశాము.
ఈ స‌రి కి రైల్వే బ‌డ్జెటు ఆమోదింప‌బ‌డింది.
అయితే, మేము ఆ ప‌ని ని ఎందుకు చేయ‌వ‌ల‌సి వ‌చ్చిందంటారు?
మునుప‌టి ప్ర‌భుత్వాలు 1500కు పైగా రైల్వే ప‌థ‌కాల ను ప్ర‌క‌టించిన విష‌యాన్ని, మ‌రి వాటి యొక్క పురోగ‌తి ని ప‌ర్య‌వేక్షించేందుకు ఏ ఒక్క‌రూ లేనటువంటి విష‌యాన్ని నేను గ‌మ‌నించాను.
ఆ ప‌థ‌కాల ను స‌భ లో ప్ర‌క‌టించ‌డమూ, వాటి కి కొద్ది రోజుల పాటు అభినంద‌న‌లు రావ‌డమూ జ‌రిగింది.
దీని కి సంబంధించిన ఒక కథనం కొన్ని వార్తా ప‌త్రిక‌ల లో అచ్చు అయింది.
ఆ పార్ల‌మెంటు స‌భ్యుడు ఒకింత‌ ప్ర‌జాదార‌ణ కు పాత్రులవడం సాగేది.
ఆ కథ అంత‌టి తో ముగిసిపోయేది.
ఈ సంస్కృతి కార‌ణం గా దేశం ఎంతగానో న‌ష్ట‌పోయింది.
పిఆర్ఎజిఎటిఐ (‘ప్ర‌గ‌తి’) సాంకేతిక మాధ్య‌మాన్ని ఉప‌యోగించుకొంటూ నేను ఒక కార్య‌క్ర‌మాన్ని చేప‌ట్టాన‌ని తెలిస్తే మీరు ఆశ్చ‌ర్య‌పోతారు.
ప‌నులు నిల‌చిపోయిన ప‌థ‌కాల‌న్నింటి నీ నేను స్వ‌యం గా స‌మీక్షించ‌డం మొద‌లు పెట్టాను.
భార‌త ప్ర‌భుత్వ కార్య‌ద‌ర్శులు, అన్ని రాష్ట్రాల ప్ర‌ధాన కార్య‌ద‌ర్శుల‌ తో నేను ఆన్‌లైన్ లో భేటీ అయ్యాను.
30- 40 సంవ‌త్స‌రాల కింద‌టి ప‌థ‌కాలు కూడా ఉన్నాయ‌ని, వాటికి శంకు స్థాప‌న‌లు జ‌రిగిన‌ప్ప‌టికీ అవి ఫైళ్ళ లో లేవ‌ని తెలిస్తే మీరు విస్మ‌యం చెందుతారు.
అన్ని విభాగాల‌ కు చెందిన ప్ర‌తి ప‌థ‌కాన్ని నేను స‌మీక్షించ సాగాను.
ఇవి అన్నీ ఇదివ‌ర‌క‌టి ప్ర‌భుత్వాలు ప్రారంభించిన‌వి క‌దా అని చెప్పి బాధ్య‌త ను నేను తీసుకోను అని కాదు.
ఈ విష‌యం లో కొన‌సాగింపు చోటు చేసుకొనే తీరాలి.
ఒక ప‌థ‌కం జైరాం ర‌మేశ్ కాలం లో ఆరంభ‌మైంద‌ని చెప్తూ దానిని మేము వ‌ద‌లి వేయ‌లేదు.
ఒక‌రు ప‌ని చేయ‌వ‌ల‌సిన స్ఫూర్తి ఇది కాదు.
ఇంత‌ వ‌ర‌కు 9 ల‌క్ష‌ల కోట్ల రూపాయ‌ల‌ కు పైగా విలువైన ప‌థ‌కాల కు నేను ఆమోదం తెలిపాన‌ని తెలుసుకొంటే మీరు విస్తుపోతారు.
30- 40 సంవ‌త్స‌రాల పాత‌వైన అసంపూర్తి ప‌థ‌కాల పైన దృష్టి ని సారించాల‌ని అన్ని మంత్రిత్వ శాఖ‌ల కు నేను సూచించాను.
ఈ ప‌థ‌కాల‌న్నీ ఆ కాలం లో పూర్తయి వుంటే వాటి కి కొన్ని వేల కోట్ల రూపాయ‌లు వ్య‌యం అయ్యేవి.
కానీ, ఈ రోజు న ఈ ప‌థ‌కాలు 9 ల‌క్ష‌ల కోట్లు లేదా 10 ల‌క్ష‌ల కోట్ల రూపాయ‌ల ప‌థ‌కాలు గా అయిపోయాయి.
ప్ర‌భుత్వాన్ని మీరూ న‌డిపారు; మేమూ న‌డుపుతున్నాం.
అధికారం లో ఉన్న ఏ ప్ర‌భుత్వ‌మైనా బాధ్య‌త‌ ను క‌లిగివుంటుంది.
ఆ పునాదిరాళ్ళ పైన మీ పేర్లు చెక్క బ‌డ్డాయి; కొన్ని పునాది రాళ్ళు దొంగిలించ‌బ‌డిన‌ప్ప‌టికీ.
అంటే ఈ ఖ్యాతి మీకు ద‌క్కింది.
ఈ ప‌థ‌కాలు మీకు చెందిన‌వే గా.
ఇక, మ‌న ఆజాద్ సాహ‌బ్ ఆహార భ‌ద్ర‌త బిల్లు ను గురించి తేదీ తో స‌హా ప్ర‌స్తావించారు.
మీరు ఉదాహ‌రించిన తేదీ తరువాత ఒక సంవ‌త్సరం గడచాకకీ మా ప్ర‌భుత్వం అధికారం లోకి వ‌చ్చింది కదా అని ఎవరైనా మిమ్మ‌ల్ని నిలదీయవ‌చ్చు.
మ‌రి దాని ని ఒక సంవ‌త్స‌రం కాలం లోప‌ల మీరు ఎందుకని అమ‌లు ప‌ర‌చ‌లేదు ?
ఇప్పుడు మీరు స‌ర్వోన్న‌త న్యాయ‌ స్థానం యొక్క ఉత్త‌ర్వు ను గురించి ప్ర‌స్తావిస్తున్నారు.
మీకు తెలిసివుండాలి; ఏమ‌ని అంటే మీ ప్ర‌భుత్వ‌మే ఉన్న కేర‌ళ రాష్ట్రం దాని ని ఆమోదించ లేదన్న సంగతి.
స‌ర్వోన్న‌త న్యాయ స్థానం కొర‌డా ను ఝ‌ళిపించ‌వ‌ల‌సి వ‌చ్చింది.
కానీ, మీరు దీని కి మా పై అభాండం వేస్తున్నారు.
మేము తీసుకొన్న ఏ నిర్ణ‌యాలైనా వాటి ని అమ‌లు చేయాల‌న్న ధ్యేయం తో తీసుకొంటున్నాం అని నేను న‌మ్ముతాను.
ఇప్పుడు మీరు అంటున్నారు.
ఎరువుల కార్ఖానా లు మీ ప‌ద‌వీకాలం లో మొద‌ల‌య్యాయి అని.
అది వాస్తవం.
అయితే, ఆ కార్ఖానాలు మూత‌ప‌డింది కూడా మీ ప‌ద‌వీ కాలం లోనే.
మీ హయాం లో ఎంతో మంది శ్రామికులు ఉద్యోగాల ను కోల్పోయారు.
అందుకు కూడా ఖ్యాతి ని తీసుకోండి.
ఈ రోజు న మేము చట్టాల లో మార్పుల‌ ను చేసి వాటి ని అమ‌లు ప‌రుస్తున్నాము.
ఉత్త‌ర్ ప్ర‌దేశ్ లోని గోర‌ఖ్‌పుర్, బిహార్ లోని బరౌనీ మ‌రియు ఝార్‌ఖండ్ లోని సింద్రీ ల‌లో మూత‌ప‌డిన యూరియా కార్ఖానాల ను పునః ప్రారంభించేందుకు, అక్కడి పనులను వేగవంతం చేసేందుకు మేము కృషి చేస్తున్నాము.
ఆయా ఫ్యాక్ట‌రీల కు గ్యాస్ స‌ర‌ఫ‌రా సుల‌భం గా అందుబాటు లోకి వ‌చ్చే విధం గా జ‌గ‌దీశ్‌పుర్‌-హల్ దియా గ్యాస్ స‌ర‌ఫ‌రా గొట్ట‌పుమార్గాన్ని మేము కార్ఖానాల తో జోడించాము.
అంతేకాకుండా ఫ‌లానా ప్రాంతం లో మేము ఎటువంటి ఏర్పాటు ను చేశామంటే అది భార‌త‌దేశ తూర్పు ప్రాంతం లో అభివృద్ధి కి అవ‌కాశాల‌ ను పెంపొందింప చేయగలదు.
ఆ రాష్ట్రం భార‌తీయ జ‌న‌తా పార్టీ ఏలుబ‌డి లో లేదు కూడాను.
దేశం అభివృద్ధి చెందాలంటే తూర్పు భార‌తావని లో అన్ని రాష్ట్రాలు పురోగ‌మించ‌డమనేది ఎంతైనా అవ‌స‌రం.
దేశం లో స‌మ‌తుల అభివృద్ధి చోటు చేసుకోవాలి.
అభివృద్ధి సిద్ధాంతం ప్రాతిప‌దిక‌ న మేము ప్ర‌త్య‌క్షం గా కృషి చేస్తున్నాము.
మ‌రి దీని ని మీరు మెచ్చుకొంటార‌ని నేను న‌మ్ముతున్నాను.
మ‌న గౌర‌వ‌నీయ స‌భ్యుడు అమిత్ శాహ్ ఒక ఉప‌న్యాసాన్నిచ్చారు.
ఆ ప్ర‌సంగం లో స‌ర్ దార్ ప‌టేల్ గారి ని గురించిన ప్ర‌స్తావ‌న లేద‌న్న సంగ‌తి ని ఆజాద్ సాహెబ్ పేర్కొన్నందుకు నేను సంతోషించాను.
స‌ర్ దార్ సాహెబ్ ను మీరు స్మ‌రించినందుకు నాకు సంతోషం గా ఉంది.
ఇటీవ‌లే గుజ‌రాత్ లో ఎన్నిక‌లు జ‌రిగాయి.
మా బాబూ భాయ్ ఆ ఎన్నిక‌ల లో గెలిచారు.
కాంగ్రెస్ పార్టీ కి చెందిన ప్ర‌తి ఒక్క సాహిత్యం లోనూ స‌ర్ దార్ ప‌టేల్ కు చోటు ఉంది.
ఎన్నో సంవ‌త్స‌రాల త‌రువాత మ‌నం ఈ రోజు ను చూడ‌గ‌లుగుతూ వుండ‌టం నాకు నిజం గా ఆనందాన్నిచ్చింది.
త‌రువాత కూడా ఈ సంప్ర‌దాయం కొన‌సాగుతుంద‌ని నేను తలుస్తాను.
ఏమైన‌ప్ప‌టికీ, గుజ‌రాత్ ఎన్నిక‌లు ముగిసిన అనంత‌రం మీ పార్టీ నిర్వ‌హించిన ఒక కార్య‌క్ర‌మం లో నేప‌థ్యం లో ఎక్క‌డా కూడా స‌ర్ దార్ సాహెబ్ క‌నిపించ‌లేదు.
ఆయ‌న పాత ఛాయాచిత్రాల‌ ను మీరు చూడ‌వ‌చ్చు.
కేవ‌లం ఒక వారం గ‌డ‌చిన తరువాత ఆ కార్య‌క్రమం జ‌రిగింద‌ని, కానీ స‌ర్ దార్ సాహెబ్ సాహెబ్ ను గురించిన ప్ర‌స్తావ‌న ఎక్క‌డా లేదంటూ వార్తా ప‌త్రికల‌ లో క‌థ‌నాలు వ‌చ్చాయి.
మా నాయ‌కుడు స‌ర్ దార్ సాహెబ్ ప‌టేల్ ను గురించి పేర్కొన లేదు.
కానీ, దీని ని మీరు ఉప‌యోగించుకోవాల‌ని ప్ర‌య‌త్నించారు.
అయితే, స‌ర్ దార్ ప‌టేల్ మ‌రియు బాబా సాహెబ్ ఆంబేడ్ కర్ గార్లు భార‌త ర‌త్న ను స్వీక‌రించిన‌ప్ప‌టి కాలాన్ని ఒక్క‌ సారి గుర్తు చేసుకొనే ప్ర‌య‌త్నం చేయండి.
ఈ గౌర‌వాన్ని క‌ట్ట‌బెట్ట‌డానికి ఎందుకని అన్ని సంవ‌త్స‌రాలు ప‌ట్టింది?
మ‌రి ఈ అంశం రాష్ట్రప‌తి గారి ఉప‌న్యాసం లో ఎక్క‌డా లేదు.
అయిన‌ప్ప‌టికీ, దీని ని మీరు ప్ర‌స్తావించారు.
మీరు దీని ని ప్ర‌స్తావించ‌డం బాగుంది.
అయితే, మీరు ఏదైనా విష‌యాన్ని ప్ర‌స్తావించిన‌ప్పుడ‌ల్లా చేతి లోని నాలుగు వేళ్ళు మీ వైపు కే ఉంటాయి.
ఈ విష‌యాన్ని మీరు మ‌ర‌చిపోకూడ‌దు.
మ‌న దేశం లో ప‌ని పురోగమించిన తీరు ను చూస్తే, ఇటువంటి చిన్న చిన్న విష‌యాల‌ ను ప‌రిశీలించ‌డం బ‌హుశా మీ ప‌ని సంస్కృతి లో భాగం గా లేదేమో.
నేను ముఖ్య‌మంత్రి ప‌ద‌వి లో దీర్ఘ కాలం పాటు ఉండటమనేది నాకు భాగ్యదాయ‌క‌మైన‌టువంటి అంశం.
ఆజాద్ సాహెబ్ కూడా ముఖ్య‌మంత్రి గా ప‌ని చేశారు.
కాబ‌ట్టి, మేము చిన్న చిన్న అంశాల‌ లోకి వెళ్ళ‌వ‌ల‌సి వుంటుంద‌న్న సంగ‌తి ని ఎరుగుదును.
శ‌ర‌ద్ రావు గారు కూడా ముఖ్య‌మంత్రి గా ప‌ని చేశారు.
కాబ‌ట్టి, ఈ సంగ‌తి ఆయ‌న‌ కు కూడా తెలుసు.
ముఖ్య‌మంత్రి డొంక తిరుగుడు ధోరణి తో ఉండ‌కూడ‌దు.
ప్ర‌తిదీ ఆయ‌న కూలంక‌షం గా తెలుసుకుని తీరాలి.
మ‌రి ఒక ముఖ్య‌మంత్రి గా ప‌ని చేసిన వ్య‌క్తి ఈ సంగ‌తి ఎరుగుదురు.
కానీ, కొద్ది మంది ముఖ్య‌మంత్రులు ఇక్క‌డ కు వ‌స్తారు.
మ‌రి ఇక్క‌డ కు వ‌చ్చిన‌ వారు చిన్న విభాగాల‌ ను నిర్వ‌హిస్తుంటారు.
కానీ, నేను ఓ పెద్ద బాధ్య‌త ను అందుకున్నాను; మరి ఈ కార‌ణం గా నా పాత అలవాటు నాకు సహాయకారి గా ఉంది.
నీటిపారుద‌ల ప‌థ‌కాలు సంవ‌త్స‌రాల క్రిత‌మే వ‌చ్చాయి; ఆన‌క‌ట్ట‌ల‌ ను నిర్మించ‌డం జ‌రిగింది.
అయితే, ఆ నీళ్ళు దేని కోసం?
ఆ జ‌లాలు వ్య‌వ‌సాయ క్షేత్రాల కోసం ఉద్దేశించిన‌వి. కానీ, 40-50 సంవ‌త్స‌రాల పాటు ఎటువంటి నెట్‌వ‌ర్క్ ను ఏర్పాటు చేయ‌డం జ‌ర‌గ‌లేదు.
ఎవ‌రైనా ఊహించగలరా ?
ఒక ఆరు అంత‌స్తుల భ‌వ‌నాన్ని మెట్లు గాని, లేదా లిఫ్ట్ గాని లేకుండా నిర్మించ‌డం జ‌రిగింది!
ప‌ని ని చేసినటువంటి తీరు ను గమనించండి.
నేను అటువంటి 99 ప‌థ‌కాల‌ ను గుర్తించి, వేల కోట్ల రూపాయ‌ల తో ప‌థ‌కం ప్రకారం పని ని పునః ప్రారంభించ‌డం జ‌రిగింది; నీటి ని రైతుల కు అందుబాటు లోకి తీసుకురావడం కోసం మేము పాటు ప‌డుతున్నాము.
50 ప‌థ‌కాల ను పూర్తి చేయడమైంది; మిగిలిన ప‌థ‌కాల ను శ‌ర వేగం గా పూర్తి చేసే విధం గా ప‌ని జరుగుతోంది.
అనేక ప‌థకాల‌ ను మీరు నిర్మించడం బాగుంది.
అయితే ప్ర‌శ్న‌ల్లా ఈ ఆలోచ‌న ఎందుకు అసంపూర్తిగా మిగిలిపోయింది అనేది?
ప‌ని ఎందుకని పూర్తి కాకుండా మిగిలిపోయింది?
మ‌రి నిర్ధిష్ట‌మైన ఫ‌లితాలు కూడా లేవాయె.
ఆ ప‌ని స‌మ‌గ్రం గా ఉండి వుంటే ఒక ఏకీకృత దృక్ప‌థం తో పాటు ఒక స‌మ‌గ్రమైన దృష్టి కోణం ఆ ప‌ని ని అనుస‌రించి ఉండి వుంటే మెరుగు గా ఉండేది.
మీ ప‌ద‌వీకాలం లో జ‌రిగిన ప‌ని అంతా కొలిక్కి వ‌చ్చి వుంటే, దేశం చక్కగా ఉండి వుండేది.
మీరు చేయ‌లేదు అని నేను అన‌డం లేదు కానీ, చేప‌ట్టవలసినటువంటి ప‌ని యొక్క తీరు తోనే తేడా అంతా; మరి అందులో మీరు వెనుక‌పట్టు పట్టారు.
మంచి ప‌ని ని చేసే అవకాశాన్ని ఎవ‌రు దక్కించుకొన్నా బాధ్య‌తాయుతం గా వ్య‌వ‌హ‌రించి తీరాలి.
ఈ కార‌ణం గా మేము తీసుకు వ‌చ్చిన‌టువంటి ఒక గ‌ణ‌నీయ‌మైన ప‌రివ‌ర్త‌న ను మీరు చూసే ఉంటారు.
మ‌న దేశం లో ఎక్కువ బ‌డ్జెటు ను కేటాయించడాన్ని సంతృప్తిక‌రం గా ప‌రిగ‌ణిస్తూ ఉంటారు.
అందుకు ప్ర‌శంస‌లు ల‌భిస్తాయి.
వ్య‌యం ప‌ట్ల శ్ర‌ద్ధ వ‌హించే వారు త‌క్కువ మంది.
మ‌రి అలాగే, ఫ‌లితం ప‌ట్ల శ్ర‌ద్ధ వ‌హించే వారు అంత‌క‌న్నా త‌క్కువ మంది ఉన్నారు.
ఫ‌లితాన్ని గురించి ఎవ‌రూ మాట్లాడ‌రు.
మేము ప‌ని సంస్కృతి ని మార్చి వేశాము.
అలాగే, ఫ‌లితం యొక్క నివేదిక‌ ను రూపొందించి దాని ని పార్ల‌మెంటు కు స‌మ‌ర్పించ‌డం జ‌రుగుతోంది.
ఒక ఫ‌లానా ప‌థ‌కాని కి కేటాయించిన నిధులు వాస్త‌వం గా ఆ ప‌థ‌కాని కి వినియోగించేట‌ట్లుగా చూడ‌టం కోస‌మే ఈ తతంగం.
ఈ కార‌ణం గా మ‌న ప్ర‌య‌త్నాలు ఫ‌లితాన్ని రూపు దిద్దే దిశ‌ గా సాగాలి.
ఇప్పుడిక రైతుల ఆదాయాల‌ ను పెంచే అంశం పై చ‌ర్చ జ‌రుగుతోంది.
‘రైతుల ఆదాయాల‌ ను రెట్టింపు చేయ‌డం లో ఎవ‌రికి స‌మ‌స్య ఉంటుంది?
అనేది న‌న్ను ఆశ్చ‌ర్యానికి లోను చేసింది’.
నా ఉద్దేశ్యం లో దీని ప‌ట్ల ఏ ఒక్క‌రూ అభ్యంత‌ర పెట్ట‌కూడ‌దు.
ఇందులో రాజ‌కీయ ప్ర‌యోజ‌నాలు లేవ‌ని కాదు.
ఇక్క‌డ కూర్చున్న ప్ర‌తి ఒక్క‌రు వారి అంత‌రంగం లో తెలుసుకొన్న విష‌యం ఏమిటంటే ఈ ప‌ని ని మ‌నం చేయాల్సింది అన్న‌దే.
ఈ ప‌ని ఎలా రూపుదిద్దుకొంది ?
భూమి యొక్క ముక్క‌లు అంత‌కంత‌కూ పెరిగిపోతున్నాయి.
ఒక కుటుంబం లో స‌భ్యుల సంఖ్య పెరుగుతూ పోతోంది.
ఒక రైతు కు గ‌నుక 10 బిఘా ల భూమి ఉన్న ప‌క్షం లో, అది పిల్లల మ‌ధ్య విభాజితమై రెండు బిఘా లకో లేదా ఒక బిఘా కో కుదించుకు పోతోంది.
ఇలా అయితే క‌ష్టం.
అందుక‌ని సాంకేతిక ప‌రిజ్ఞానం యొక్క జోక్యం చాలా ముఖ్యం.
మ‌నం అగ్రో – టెక్నాల‌జీ దిశ గా క‌ద‌లాల్సిన అవ‌స‌రం ఉది.
మ‌నం ఆధునికం కావాలి.
అప్పుడు మాత్ర‌మే అది ఒక మార్పు గా ప‌రిణ‌మిస్తుంది.
భూమి స్వ‌స్థ‌త కార్డు అనేది అటువంటి ఒక ప్ర‌య‌త్న‌మే.
ఒక్కొక్క నీటి బిందువు కు మ‌రింత పంట దిగుబ‌డి లేదా సూక్ష్మ సేద్యం సైతం అటువంటి ఇతర ప్ర‌యాస‌ లు.
మ‌న దేశం లో వ‌ర‌ద జ‌లాలు లేనిదే చెర‌కు ను ఉత్ప‌త్తి చేయ‌డం సాధ్యం కాన‌టువంటి ఒక కాల‌ం అంటూ ఉండేది.
చెర‌కు ను సాగు చేయాలి అంటే, పొలాన్ని నీళ్ళ తో నింప‌క త‌ప్ప‌ని స్థితి ఉండాల‌ని కిసాను న‌మ్మే వాడు.
నాకు తెలిసి, గుజ‌రాత్ లో చెర‌కు ను సాగు చేయ‌డం కోసం నీళ్ళ ను విర‌జిమ్మే వ్య‌వ‌స్థ ను ఉప‌యోగించాల‌నేది ఒక నియ‌మం గా ఉండింది.
మ‌రి దిగుబ‌డి కూడా ఎంతో అధికం గా ఉండేది.
క్ర‌మం గా నీటి ని దేశ‌ం అంత‌టా ఆదా చేసుకోవ‌డం సాధ్య‌ ప‌డుతుంది.
ఇటువంటివే అనేక ప్ర‌యోగాలూ ఉన్నాయి.
అర‌టి తోట‌ల ను పెంచే వారు పంట చేతి కి అందిన త‌రువాత ఆ మొక్క‌ల‌ ను తొల‌గించ‌డం కోసం మ‌నుషుల కు డ‌బ్బులు ఇవ్వాల్సి ఉంటుంద‌న్న సంగ‌తి ప్ర‌తి ఒక్క‌రి కి తెలిసిన విష‌య‌మే.
ప్రతి ఎక‌రాకు 5 వేల రూపాయలు, 10 వేలో లేదా 15 వేల రూపాయ‌ల‌ ను వారు ముట్ట‌జెప్పవలసివస్తుంది.
అర‌టి మొక్క లో అవ‌శేషం నుండి పీచు ను మ‌న వ్య‌వ‌సాయ విశ్వ‌విద్యాల‌యం వెలికి తీసి దాని తో వ‌స్త్రాన్ని మ‌రియు దుస్తుల ను రూపొందించింది.
ఆ ప‌దార్థాల లో నుండి ఎంతో చ‌క్క‌ని నాణ్యం తో కూడిన దుస్తుల‌ ను త‌యారు చేయ‌డం జ‌రుగుతుంది.
పై పెచ్చు ఆ ప‌దార్థాల‌ ను గ‌నుక పొడి నేల‌ పై వెద‌జ‌ల్లిన ప‌క్షం లో ఆ నేల నుండి మొక్క‌లు, చెట్లు ఎటువంటి జ‌లం అక్క‌ర లేకుండా పెర‌గ గ‌లుగుతాయి.
ఆ వ్య‌ర్థం ప్ర‌స్తుతం సంప‌ద‌ గా మారింది.
ఇవాళ ప్ర‌జ‌లు దానిని కొనుగోలు చేసి, దాని కోసం ఎకరానికి 10 వేల రూపాయలో లేదా 15 వేల రూపాయ‌ల వ‌ర‌కు చెల్లిస్తున్నారు కూడాను.
దేశం లో వ్య‌వ‌సాయ వ్య‌ర్థాల పైన మ‌నం దృష్టి ని కేంద్రీక‌రించిన‌ట్ల‌యితే, రైతులు వారి ఆదాయ స్థాయిల‌ ను పెంచుకోవ‌డం లో మ‌నం తోడ్పాటు ను అందించిన వారం అవుతాం.
ప్ర‌స్తుతం రైతు రెండు విధాలు గా న‌ష్టపోతాడు – పండించే దాని లో మిగులు దిగుబ‌డి ఉన్నా లేదా ఉత్ప‌త్తి చేయ‌వ‌ల‌సిన దానితో పోలిస్తే త‌క్కువ పంట పండినా.
మ‌న దేశం లో చక్కెర ఫ్యాక్ట‌రీలు ప్ర‌ధానం గా రైతుల కార‌ణం గానే న‌డుస్తూ ఉన్నాయి.
ఇప్పుడు ఇథెనాల్ ఆవ‌శ్య‌క‌త ను 10 శాతాని కి మేము పెంచాం.
చక్కెర పై ఒత్తిడి ఉన్న‌ప్పుడ‌ల్లా అది ప్ర‌పంచ విప‌ణి లో ప్ర‌భావాన్ని ప్రసరించగ‌లుగుతుంది.
దీనిని మ‌నం ఇథెనాల్ వైపు కు మ‌ళ్ళించిన‌ట్ల‌యితే అది రైతుల కు ర‌క్ష‌ణ‌ లభించేటట్టు చూడగ‌లుగుతుంది.
మేము కిసాన్ సంప‌ద యోజ‌న ను కూడా ప్రారంభించాము.
వ్య‌వ‌సాయ క్షేత్రాల నుండి విప‌ణి వ‌ర‌కు ఉన్న వ‌ల‌యం లో అనేక లోటుపాట్లు ఉండ‌టం వ‌ల్ల బోలెడంత డ‌బ్బు వ్య‌ర్థం అవుతోంద‌న్న సంగ‌తి మ‌న‌కు తెలిసిందే.
అవ‌స్థాప‌న లో సైతం చాలా లోటుపాట్లు ఉన్నాయి.
విత్త‌నాల నుండి విప‌ణి వ‌ర‌కు ఒక స‌మ‌గ్ర‌మైన దృక్ప‌థాన్ని మ‌నం క‌లిగివున్న‌ట్ల‌యితే, అప్పుడు మాత్రమే ప్ర‌య‌త్నాలు ఫ‌లించ‌గ‌ల‌వు.
ఈ కార‌ణం గా మేము ఈ దిశ లో కృషి చేస్తున్నాము.
మ‌రి, ఇ-ఎన్ఎఎమ్ (e-NAM) ప‌థ‌కం ఇప్పుడే మొద‌లైంది.
ఎపిఎంసి చ‌ట్టం లో ఈ పాటికి అనేక రాష్ట్రాలు త‌గిన మార్పు చేర్పు ల‌ను చేసి ఉండాల్సింది.
కానీ, ఆ ప‌ని ని చేయ‌లేదు.
ఏది ఏమైనా, రైతులు ఇ-ఎన్ఎఎమ్ మాధ్య‌మం ద్వారా ఆన్ లైన్ విక్ర‌యాలు చేప‌ట్టి, దాదాపు 36 వేల కోట్ల రూపాయ‌ల వ్యాపారాన్ని సాధించారు.
36 వేల కోట్ల రూపాయ‌ల విలువైన వ్యాపారం అంటే దాని పాటికి అది ఎంతో భారీ ది.
ఇది మ‌రింత గా పురోగ‌మిస్తుంది అని నేను న‌మ్ముతున్నాను.
మ‌నం విలువ జోడింపు ను కూడా అనుసరించాలి.
కేవ‌లం ప‌చ్చి మిర‌పకాయ‌ల‌ను అమ్మ‌డం వ‌ల్ల రైతుల‌ కు త‌క్కువ మొత్త‌మే గిట్టుతుంది.
అదే మంచి నాణ్య‌మైన ఎండు మిర్చి ఉండ‌ట‌మూ, దాని నుండి పొడి ని త‌యారు చేసి, ప్యాకేజింగ్ అనంతరం సరైన బ్రాండింగ్ తో విక్ర‌యించ‌డం వల్ల రైతుల ఆదాయాలు పెంపొందగ‌లుగుతాయి.
రైతుల అనుబంధ కార్య‌క‌లాపాల‌ ను గురించి మ‌నం మాట్లాడుకొన్న‌ట్ల‌యితే, ఇవాళ పొలం లోప‌లే ఒక సౌర శ‌క్తి క్షేత్రాన్ని నిర్మించుకోవ‌చ్చు.
అది సౌర శ‌క్తి తో న‌డిచే పంపుల‌ కు అవ‌స‌ర‌మైన విద్యుత్తు ను కూడా త‌యారు చేయ‌గ‌లుగుతుంది.
అది డీజ‌ల్, ఇంకా విద్యుచ్ఛక్తి పై పెట్టే ఖ‌ర్చు ను త‌గ్గిస్తుంది.
రాష్ట్ర ప్ర‌భుత్వాలు కూడా అలా త‌యార‌య్యే విద్యుత్తు ను కొనుగోలు చేయవచ్చును.
వ్య‌యం గణనీయం గా త‌గ్గిపోతుంది.
వెదురు ను గురించి మ‌నం మాట్లాడుకొన్న‌ప్పుడు 90 సంవ‌త్సరాల త‌ర‌బ‌డి చ‌ట్టం వెదురు ను ఒక వృక్షం గా పేర్కొన్న‌ది.
వెదురు ను ఏ ఒక్క‌రు కోయ‌డానికి వీలు లేదు.
మ‌రో ప్ర‌క్క ప్ర‌పంచం అంత‌టా వెదురు ను గ‌డ్డి కేట‌గిరీ లో ప‌రిగ‌ణిస్తున్నారు.
మ‌రి ఈ ప‌ని ని మీరు చేశారు కాబ‌ట్టి దీని యొక్క ఖ్యాతి కూడా మీకే చెందుతుంది.
దీని ని గురించి మేము ఆలోచ‌న చేశాం.
వెదురు ను గ‌డ్డి కేట‌గిరీ లోకి తీసుకు వ‌చ్చే కార్య‌క్ర‌మాన్ని మేం చేప‌ట్టాం.
ప్ర‌స్తుతం రైతు త‌న పొలం చుట్టూరా వెదురు ను సాగు చేయ‌వ‌చ్చును.
దీని వ‌ల్ల అత‌డి పంట‌ల‌ కు ఎటువంటి చెరుపు జ‌రుగ‌దు.
ఇది అద‌న‌పు ప్ర‌యోజ‌నం.
ప్ర‌స్తుతం భార‌త‌దేశం వేల కోట్ల రూపాయ‌ల విలువైన వెదురు ను దిగుమ‌తి చేసుకొంటోంది.
అగ్గిపెట్టెల కోసం, గాలిప‌టాల కోసం లేదా అగ‌రువత్తుల త‌యారీ కోసం వెదురు ను మనం దిగుమ‌తి చేసుకొంటున్నాం.
ఇది కేవలం రైతుల ఆదాయాల‌ ను పెంచ‌డం కోసం తీసుకొన్న‌టువంటి ఓ చిన్న నిర్ణ‌యం.
మ‌రి, తేనెటీగ‌ల పెంప‌కం రంగం లో ఎంతో పురోగ‌తి చోటు చేసుకొని ఉండి వుండాల్సింది.
కానీ, అలా జ‌రుగ‌లేదు.
ఈ ప‌ని ని ఎందుక‌ని చేయ‌లేదు ?
గ‌డ‌చిన నాలుగు సంవ‌త్స‌రాల కాలం లో ఏకీకృత తేనెటీగ‌ల పెంప‌కం అభివృద్ధి కేంద్రాల‌ ను పదకొండిటి ని ఏర్పాటు చేయ‌డమైంది.
తేనె ఉత్ప‌త్తి లో 38 శాతం పెరుగుద‌ల న‌మోద‌యింది.
ఈ తేనె ను ఇత‌ర దేశాల కు ఎగుమ‌తి చేయ‌డం జ‌రుగుతోంది.
మ‌రీ ముఖ్య‌మైన విష‌యం ఏమిటంటే ఈ ప్ర‌పంచం స‌మ‌గ్ర‌మైన‌టువంటి ఆరోగ్య సంర‌క్ష‌ణ దిశ గా ప‌య‌నిస్తోంద‌న్న వాస్త‌వాన్ని మ‌నం శ్ర‌ద్ధ‌ గా గ‌మ‌నించవలసి ఉంది.
ప్ర‌పంచ దేశాలు ప‌ర్యావ‌ర‌ణ మైత్రీపూర్వ‌క‌మైన‌టువంటి జీవ‌న స‌ర‌ళి ప‌ట్ల అవ‌గాహ‌న ను పెంపొందించుకొంటున్నాయి.
ప‌ర్య‌వ‌సానం గా ప్ర‌జ‌లు ర‌సాయ‌నాల‌ తో త‌యారైన మైనానికి బ‌దులుగా బీ వ్యాక్స్ కు ప‌ట్టు పడుతున్నారు.
బీ వ్యాక్స్ ఉత్ప‌త్తి పద్ధతి ని అది భ‌విష్య‌త్తు లో ప్ర‌పంచ విప‌ణి ని చేజిక్కించుకొనే విధంగా ను మార్పు చేయ‌వచ్చు.
మ‌న రైతులు ఒక మూల న చెట్టు కింద ప‌ని ని చేయ‌గ‌లరు.
మేము ప‌శు పోష‌ణ ను, చేప‌ల పెంపకాన్ని, కోళ్ళ పెంప‌కాన్ని ఒక‌దాని తో మ‌రొక‌ దాని కి ముడి పెడ‌తాము.
విలువ జోడింపు ద్వారా రైతుల‌ కు తోడ్పాటు ను అందిస్తాము.
రైతుల ఆదాయాల‌ ను రెట్టింపు చేయ‌డం లో ఎటువంటి ఇబ్బంది అయినా ఉంటుంద‌ని నేను అనుకోను.
రైతుల‌ కు సాధికారిత ను క‌ల్పించ‌డం జ‌రుగుతుంది.
దీని కోసం మ‌న‌మందరం ప్ర‌య‌త్నించాలి; మనం ఆ ప‌ని ని చేసి తీరుదాము.
అప్పుడు అది తప్పక ఫ‌లితాల‌ ను అందిస్తుంది.
మ‌రి మన ప్ర‌య‌త్నాలు ఆ దిశ గా సాగాలి.
ఇవాళ స్వ‌చ్ఛ భార‌త్ అభియాన్‌, మేక్ ఇన్ ఇండియా, జ‌న్ ధ‌న్ యోజ‌న‌, అంత‌ర్జాతీయ యోగ దినం, న‌ల్ల‌ధ‌నం పై ద‌ర్యాప్తు మ‌రియు స‌ర్జిక‌ల్ స్ట్రయిక్ ల‌ను గేలి చేయ‌డం జ‌రుగుతోంది.
కానీ, మీరు నాతో చెప్పండి, ఒబిసి క‌మిశ‌న్ కు రాజ్యాంగ ప్ర‌తిప‌త్తి ని క‌ట్ట‌బెట్ట‌డం ప‌ట్ల మ‌నం అభ్యంత‌రాన్ని తెల‌పాలా ?
ఒక కార‌ణాన్ని నాకు చూపించండి.
దీని కై సంవ‌త్స‌రాల త‌ర‌బ‌డి డిమాండ్ ఉంటూ వ‌చ్చింది.
ఈ ప‌ని ని మీరు చేప‌ట్ట‌లేకపోవడానికి ఏదో ఒక కార‌ణం ఉండి వుండాలి.
ఇది దీర్ఘ కాలం పాటు ఈ స‌భ లో ప‌రిష్కారం కాకుండా ఉండిపోయింది.
ఈ ప‌ని ని మ‌నం చేయ‌లేమా ?
అన్యాయాని కి వ్య‌తిరేకం గా బాహాటం గా నిర‌స‌న తెలిపేందుకు లేదా ప్ర‌జ‌ల లోకి వెళ్ళేందుకు ఎటువంటి ధైర్యం లేక‌పోయింది.
ప్ర‌స్తుతం ఆకాంక్ష‌లు ఒబిసి స‌ముదాయాన్ని మేల్కొల్పాయి.
ఇవాళ ఒబిసి స‌ముదాయం జాగృత‌ం అయింది.
అది త‌న హ‌క్కుల కోసం ఎలుగెత్తుతోంది.
మ‌రి మీ రాజ‌కీయాలు మిమ్మ‌ల్ని స్వేచ్ఛ గా మాట్లాడ‌నీయ‌వు.
ఈ కార‌ణం గా మీరు సాకుల ను చెప్తూ పోతారు.
అయితే, ఈ దేశం లోని ఒబిసి స‌ముదాయం త‌న హ‌క్కుల‌ ను అడుగుతోన్న ప‌క్షం లో అందుకు ప్ర‌తిఫ‌లాన్ని కూడా అందిస్తుంది.
కాబ‌ట్టి, రాజ‌కీయాల‌ ను ప‌క్క‌న పెట్టి దీనిని అడ్డుకొనేందుకు ప్ర‌య‌త్నించే బ‌దులు దీని ని ప్రోత్స‌హించే ప్ర‌య‌త్నం చేయవలసిందంటూ నేను అభ్య‌ర్థిస్తున్నాను.
మూడుమార్లు త‌లాక్ – ముమ్మారు త‌లాక్ అంశం పై చ‌ట్టాల ను రూపొందించ‌కుండా మిమ్మ‌ల్ని ఎవ‌రు అడ్డుకున్నారు ?
30 సంవ‌త్స‌రాల క్రితం ఈ అంశం మీ చేతుల లో ఉంది.
మీరు ఆ ప‌ని ని చేసి ఉండవలసింది.
కానీ, మీ రాజ‌కీయాలు మ‌రియు ముమ్మారు త‌లాక్ ను ఎందుకు ర‌ద్దు చేయాల‌న్న ప్ర‌శ్న ను లేవ‌నెత్తిటువంటి మీ మంత్రి యొక్క ఉప‌న్యాసమూను?
అయితే, దీనికి వ్య‌తిరేకం గా స‌ర్వ‌త్రా గ‌ళాలు నిన‌దించాయి.
మీ రాజ‌కీయాలు, ఇంకా మీ వోటు బ్యాంకు, మీ మంత్రి ప్ర‌మాదం లో పడిపోయారు.
మ‌రి ఆ మిశ‌న్ ను తొల‌గించ‌డ‌మైంది.
అది భార‌త‌దేశం లో ప్ర‌తి నేర చ‌ట్టం ప‌రిధి లోకి రాగ‌లుగుతుంది.
మీ యొక్క స‌మ‌ర్ధ‌న మ‌రియు త‌ర్కం ఈ కింది క‌థ మాదిరి గానే ఉంది.
ఆ కథేమిటంటే ఒక వ్య‌క్తి హ్య‌త చేస్తాడు; అయితే, ఆ వ్య‌క్తి ని మీరు జైలు కు వెళ్ళ‌నివ్వ‌రు.
దీని కి కార‌ణం అత‌డు అత‌డి త‌ల్లితండ్రుల‌ కు ఉన్న‌ 30 ఏళ్ళ ప్రాయం క‌లిగిన ఏకైక పుత్రుడు.
అత‌డి పేద త‌ల్లితండ్రులు ఏమి భుజిస్తారు ?
ఒక హిందువు ఇద్ద‌రు మ‌హిళ‌ల ను పెళ్ళాడితే అత‌డు క‌ట‌క‌టాల వెనుక‌ కు వెళ్ళ‌వ‌ల‌సి ఉంటుంది.
ఆ సంద‌ర్భం లో అత‌డి త‌ల్లిదండ్రులు ఏమి భుజిస్తారు అనే విష‌యం మీకు ఎప్ప‌టికీ త‌ట్ట‌దు ?.
అందుక‌ని, ఎవ‌రైనా దీని ని అధ్య‌యనం చేసి, విశ్లేషించారంటే మాత్రం మీ యొక్క త‌ర్కాన్ని విని ఆ వ్య‌క్తి ఆశ్చ‌ర్య‌చకితుడవటం స్పష్టం.
ఒక్కొక్క‌ సారి నేను అయోమ‌యానికి లోనవుతాను; అది ఎలాగంటే న‌రేశ్ గారు మ‌హిళ ల ప‌ట్ల సానుభూతి ని వ్య‌క్తం చేస్తున్నారా, లేక వారిని ఆయ‌న అవ‌మానిస్తున్నారా ?
అని.
ఇది చెప్ప‌డం క‌ష్టం.
కానీ, ఆయ‌న ఎన్నో వ్యాఖ్య‌ లు చేశారు.
15 సంవ‌త్స‌రాల త‌ర‌బ‌డి మ‌నం ఎంతో స‌హ‌నాన్ని వ‌హించాం.
మ‌న‌కు తెలుసు.
చ‌ట్టం ప‌ని చేస్తోందా?
లేదా అనే విష‌యం.
ఎవ‌రో ఒక‌రి కుమారుడి ని నేరం లో ఇరికిస్తూ ఉన్నార‌ని మీరు అర‌వ‌డం మొద‌లు పెట్టారు; అకార‌ణం గా ఆయ‌న ఇబ్బందుల పాల‌వుతున్నాడు అని.
కానీ, అటువంటి మాట‌లు చ‌ట్టాన్ని గేలి చేయ‌డం త‌ప్ప‌ మ‌రొక‌టి కాద‌ని నేను న‌మ్ముతున్నాను.
ప్రార‌బ్దాన్ని చ‌ట్ట‌ం నిర్ణ‌యిస్తుంది.
అందుక‌ని, నేను అంటాను – ‘నాకు సాయం చేయండి’, ‘మ‌మ్మ‌ల్ని బ‌య‌ట‌కు తీసుకు రండి’ అని!
దుష్యంత్ కుమార్ అనే క‌వి అన్న మాట‌లు వినండి –
उनकी अपील है कि उन्‍हें हम मदद करें,
उनकी अपील है कि उन्‍हें हम मदद करें,
चाकू की पसलियों से गुजारिश तो देखिए
మ‌హిళ‌ల పై అత్యాచారాలు అనేది కాంగ్రెస్‌, బిజెపి త‌దిత‌ర ఏదో ఒక ఫ‌లానా పార్టీ కి సంబంధించిన అంశం అని నేను న‌మ్మ‌ను.
అది ఎన్న‌టికీ కాదు.
మ‌రి మీరు వెలిబుచ్చిన ఆందోళ‌న‌లు, ఇంకా ఆజాద్ గారు చెప్పిన ప్ర‌తి అంశం చెల్లుబాటు అయ్యేవే.
ఈ కార‌ణం గా నేను ఎర్ర‌ కోట మీద నుండి ధైర్యం గా అన్నాను.
పుత్రిక‌ల విష‌యం లో ఎంతో చెప్ప‌డం జ‌రిగింది.
కానీ, పుత్రులు ఇంటి కి ఆల‌స్యం గా ఎందుకు వ‌చ్చినట్లు ?
క‌నీసం ఏ ఒక్క‌రైనా ఈ ప్రశ్న ను అడిగి ఉండాల్సింది అని.
కుమారుడు ఎక్క‌డికి వెళ్ళాడు, మ‌రి అత‌డు ఎవ‌రి ని క‌లుసుకున్నాడు?
అంటూ క‌నీసం ఎవ‌రో ఒక్కరు అయినా నిల‌దీయాలి.
పుత్రుల‌ కు కూడా విలువ‌ల ను గురించి చెప్పాల‌ని ఎవ‌రైనా త‌పించి ఉండాల్సింది.
మ‌న‌ం అందరం క‌ల‌సి ముక్త కంఠం తో అటువంటి మాతృ మూర్తుల‌ ను, తండ్రుల‌ ను మ‌రియు టీచ‌ర్ల ను మంద‌లించ‌లేమా ?
కుమార్తె పైన అత్యాచారాల‌ కు ఒడిగ‌డుతున్న‌ది ఎవ‌రో ఒక్క‌రి కుమారుడే గా.
అతడు ఎవ‌రో ఒక‌రి కి బిడ్డ‌ గా ఉన్నాడు.
కాబ‌ట్టి మ‌నమంతా క‌ల‌సి ఉమ్మడి గా ఈ సాంఘిక దురాచారాని కి వ్య‌తిరేకం గా మ‌న స్వ‌రాల‌ ను బిగ్గ‌ర‌గా వినిపించాలి.
మ‌రి మేము మ‌హిళ‌ల సాధికారిత కోస‌మే ఉజ్జ్వ‌ల యోజ‌న ను తీసుకు వ‌చ్చాము.
ఈ స‌భ ద్వారా నేను స్టార్ట్- అప్ ల‌కు చెందిన వారి కి ఒక ప్ర‌త్యేక‌మైన విన్న‌పం చేయ ద‌ల‌చుకున్నాను.
మ‌న దేశం లో స్వ‌చ్ఛ‌మైన వంట కోసం మ‌నం ఉద్య‌మ త‌ర‌హా లో కృషి చేసి తీరాలి.
మరి సాధ్య‌మైన ప‌క్షం లో, సౌర శ‌క్తి ఆధారం గా ప‌ని చేసే కొత్త ర‌కం వంట పొయ్యి ల‌ను ఆవిష్క‌రించాలి; త‌ద్వారా ఆహారాన్ని వండుకోవ‌డానికి పేద‌లు అద‌నపు డబ్బు ను చెల్లించ‌వలసిన అవసరం ఉండకూడదు; అలాగే, గ్యాస్ ఆధారిత ర‌వాణా కు అయ్యే వ్య‌యం కూడా త‌గ్గిపోతుంది.
వారు వారి యొక్క ఇళ్ళ లోప‌ల సౌర ఇంధనాని కై ఒక ఏర్పాటు ను చేసుకొనే పరిస్థితి ఉండాలి.
గ్యాస్ కుంపట్ల ను ఆధునిక సాంకేతిక ప‌రిజ్ఞానం తో తయారు చేయ‌గ‌ల‌గాలి.
స్వ‌చ్ఛ‌మైన వంట‌కం మ‌న దైనందిన జీవితాలకు, ప‌ర్యావ‌ర‌ణాని కి, ఇంకా మ‌హిళ‌ల ఆరోగ్యాని కి ఎంతో అవ‌స‌రం.
ఇది రాజ‌కీయ కార్యాచ‌ర‌ణ తో సంబంధం ఉన్నదేం కాదు.
ఇది దేశ సంక్షేమం కోసం ఉద్దేశించినటువంటిది.
దీని ని మ‌న‌మంద‌రం కలసి ముందుకు తీసుకుపోవాలి.
స్వ‌చ్ఛ భార‌త్ ప్ర‌క‌ట‌న‌ ల మీద ఎంత మొత్తం ఖ‌ర్చ‌యిందో చెప్పాల‌ని వారంతా ప్ర‌స్తుతం అడుగుతున్నారు.
మిమ్మ‌ల్ని బాధ‌పెట్టే విషయాలు చెప్పాల‌ని నేను కోరుకోవ‌డం లేదు.
అయితే, మీరు కూడా ప్ర‌భుత్వం లో ఉన్నారు.
మీకంటూ ఒక ప్ర‌జా జీవితం ఉంది.
మ‌రుగుదొడ్లు, పారిశుధ్యం అనే అంశాలు ఒక అవ‌స్థాప‌న ప‌ర‌మైన అంశాలు గా కాక‌ ప్ర‌వ‌ర్త‌న కు సంబంధించిన‌టువంటి అంశాలు.
ఇది ఒక అలవాటు గా ఉంది.
కాబ‌ట్టి, ఈ అంశాన్ని అధ్య‌య‌నం చేస్తున్న ప్ర‌తి ఒక్క‌రూ ఒకే విధ‌మైన మాట‌ల‌ ను చెప్పారు.
మీరు ప్ర‌భుత్వాన్ని న‌డుపుతూ ఉన్న‌ప్పుడు, అప్పుడు కూడా ప్ర‌వ‌ర్త‌న పూర్వక‌మైన మార్పు ప‌ట్ల శ్ర‌ద్ధ వ‌హించారు.
న‌డ‌వ‌డిక‌ లో ఒక మార్పు రానిదే పురోగ‌తి కి తావు ఉండ‌దు.
మ‌రి ఈ ప్ర‌క‌ట‌న‌ లు ప్ర‌భుత్వం యొక్క కార్య‌క్ర‌మాల‌ను గురించి ఆర్భాటం ఏమీ చేయ‌డం లేదు.
అవి ప్ర‌జ‌ల ను చైత‌న్య‌వంతుల‌ను చేయ‌డం కోసం ఉద్దేశించిన‌వి. ఒక కుటుంబాని కి చెందిన కొద్ది మంది స‌భ్యుల పుట్టిన రోజుల‌ కు పేద‌ల డ‌బ్బు తో వార్తా ప‌త్రిక‌ల లో పూర్తి పేజీ ప్ర‌క‌ట‌న‌ లు వ‌చ్చేవ‌న్న విష‌యాన్ని మ‌నం మ‌ర‌చిపోకూడ‌దు.
దీనికి ఖర్చయిన దేశ ప్ర‌జ‌ల డబ్బు ఎంత అన్నది లెక్కగట్టండి.
కుటుంబ స‌భ్యుల పుట్టిన రోజుల లో ప్ర‌క‌ట‌న‌ల మీద వెచ్చించిన ధ‌నం గురించి తెలిస్తే మీరు దిగ్భ్రాంతి చెందుతారు.
మ‌రి ఇది మ‌రో ప‌క్క న‌డ‌వ‌డిక లో మార్పు కోసం చేసింది.
దీని కోసం మ‌నం అంద‌రం పాటు ప‌డాలి.
ప్ర‌వ‌ర్త‌న లో మార్పు కోసం బ‌డ్జెటు కేటాయింపు ల‌ను జ‌ర‌ప‌వ‌ల‌సిందని మీ రాష్ట్ర ప్ర‌భుత్వాల‌ ను కోరండి.
వాటి ని ప్ర‌జానీకాన్ని చైత‌న్య‌వంతుల‌ ను చేయ‌నివ్వండి.
గౌర‌వ‌నీయులైన చైర్ మన్ స‌ర్‌,
మ‌న మాన‌నీయ ఆజాద్ గారు బోఫోర్స్ అంశం పై ఒక స‌మ‌గ్ర చ‌ర్చ ను జ‌రిపి మ‌రి అందుకుగాను ఖ్యాతి ని పొందాలని ప్ర‌య‌త్నించారు.
నేను ఒక ఉదాహ‌ర‌ణ ను చ‌ద‌వి వినిపించ‌ద‌ల‌చాను.
ఇది ఒక సీనియ‌ర్ కాంగ్రెస్ మంత్రి, అటు తరువాత నిర్వివాదాస్ప‌దుడైన రాష్ట్రప‌తి శ్రీ ఆర్.
వెంక‌ట‌రామ‌న్ గారి యొక్క జీవిత చ‌రిత్ర లో ఒక భాగం గా ఉంది.
ఆ జీవిత చ‌రిత్ర గ్రంథం యొక్క పేరు ‘మై ప్రెసిడెన్శియ‌ల్ ఇయ‌ర్స్ – బై ఆర్.
వెంకటరామన్’.
ఆయ‌న జెఆర్‌డి టాటా గారి తో భేటీ అయ్య వారి తో త‌న సంభాష‌ణ ను గురించి వ్రాశారు.
టాటా ఏమ‌ని అన్నారంటే రాజీవ్ గాంధీ మ‌రియు ఆయ‌న కుటుంబం తుపాకులు, ఇంకా ర‌క్ష‌ణ ఒప్పందాల నుండి ప్ర‌యోజ‌నం పొందిందో లేక‌ పొంద‌లేదో గాని కాంగ్రెస్ పార్టీ ఏ విధ‌మైన క‌మిశ‌న్ ను స్వీక‌రించ‌లేద‌ంటూ ఖండించ‌డం క‌ష్ట‌మే అని.
ఆయ‌న దాని ని న‌మ్మే వారు.
ఈ మాట‌ల‌ ను నేను అనడం లేదు.
ఆర్‌.
వెంక‌ట‌రామ‌న్ గారి పుస్త‌కం లోని మాట‌ల‌ ను నేను చ‌దువుతున్నాను.
1980వ సంవ‌త్స‌రం అనంత‌రం, నిధుల‌ ను పారిశ్రామికవేత్త ల వ‌ద్ద నుండి స్వీక‌రించ‌డం జ‌ర‌గ‌లేదు; ఈ త‌ర‌హా ఒప్పందాల నుండి అందిన‌ క‌మిశ‌న్ లో నుండి పార్టీ ఖ‌ర్చుల ను భ‌రించడం జ‌రిగేది అని ఆయ‌న న‌మ్మే వారు.
ఆర్‌.
వెంక‌ట‌రామ‌న్ గారు మీ యొక్క చాలా చిరకాలానుభ‌వం క‌లిగిన‌ నేత.
వారు రాష్ట్రప‌తి గా కూడా సేవ చేశారు.
వంశ వాద రాజ‌కీయాల ప్ర‌స‌క్తి వ‌చ్చిన‌ప్పుడ‌ల్లా నేను కుంగిపోయినట్లు గాను, ఆవేశానికి లోన‌యినట్లు గాను భావిస్తాను.
ఇది అత్యంత స్వాభావికం.
ఎందువ‌ల్ల‌నంటే మీ యొక్క రాజ‌కీయ జీవితం దెబ్బ‌తినాల‌ని నేను కోరుకోవ‌డం లేదు.
దానిని నేను ఎన్న‌టికీ కోరుకోను.
అయితే మీ పార్టీ లో నుండి ఎవ‌రో ఏమ‌న్నారంటే – ‘సామ్రాజ్యం పోయింది, కాని మ‌నం సుల్తానుల లాగానే వ్య‌వ‌హ‌రిస్తున్నాము’ అని.
ఈ సంగ‌తి ప్ర‌సార మాధ్య‌మాల లో వ‌చ్చింది.
జైరాం ర‌మేశ్ గారి ని గొంతు పెంచినందుకు నేను అభినందిస్తున్నాను.
ద్ర‌వ్యోల్బ‌ణం యొక్క ప్ర‌భావం దిగువ మ‌ధ్య‌ త‌ర‌గ‌తి మీద మ‌రియు మ‌ధ్య‌ త‌ర‌గ‌తి వ‌ర్గాల మీద దారుణం గా ఉండ‌టం అనేది సాధార‌ణం.
ఇంత‌కు ముందు ద్ర‌వ్యోల్బ‌ణం అదుపు చేయ‌లేనంత ఎక్కువ గా ఎలాగ మారిందీ మ‌న‌ అంద‌రికీ తెలుసు.
అది 2 శాతం నుండి 6 శాతం మ‌ధ్య నిల‌క‌డ గా ఉండిపోయేట‌ట్లు మేము ప్ర‌య‌త్నించాము.
ద్ర‌వ్యోల్బ‌ణం ఆ రేటు న పెరుగుతూ ఉండి ఉన్న‌ట్ల‌యితే దిగువ మ‌ధ్య‌ త‌ర‌గ‌తి మ‌రియు మ‌ధ్య‌ త‌ర‌గ‌తి ప్ర‌జానీకానికి మ‌నుగ‌డ సాగించ‌డం క‌ష్ట‌ం అయ్యేది.
మేము ఈ చ‌ర్య‌ల ను మ‌ధ్య‌ త‌ర‌గ‌తి కుటుంబాల ను ర‌క్షించ‌డం కోసం తీసుకున్నాం.
త‌మ‌కంటూ మ‌రికొన్ని ఇళ్ళ ను నిర్మించుకోగోరిన వారి కోసం మా ప్ర‌భుత్వం వడ్డీ రేట్ల ను త‌గ్గించ‌డం ద్వారా స‌బ్సిడీల ను అంద‌జేసి మ‌రీ ముఖ్య‌మైన ఈ కార్యాన్ని నెర‌వేర్చింది.
ప్ర‌ధాన మంత్రి ఆవాస్ యోజ‌న (ప‌ట్ట‌ణ‌)లో భాగం గా కొత్త కేట‌గిరీల ను మేము ఏర్ప‌ర‌చాము.
మ‌ధ్య‌ త‌ర‌గ‌తి ప్ర‌జ‌లు ఇళ్ళ‌ ను నిర్మించుకోవ‌డం లో స‌హాయ‌కారి గా ఉండేందుకు గాను 9 ల‌క్ష‌ల రూపాయ‌ల వ‌ర‌కు రుణాల పై 4 శాతం తగ్గింపు ను స‌మ‌కూర్చ‌డం జ‌రిగింది.
మ‌ధ్య‌ త‌ర‌గ‌తి ప్ర‌జ‌లు వారివైన ఆకాంక్ష‌ల‌ ను క‌లిగి ఉన్నారు.
గృహాల కోసం 12 ల‌క్ష‌ల రూపాయ‌ల వ‌ర‌కు రుణం పై 3 శాతం త‌గ్గింపు ను కల్పించడం జ‌రుగుతుంది.
ఇదే మాదిరి గా ఏదైనా ఒక కుటుంబం త‌న పాత ఇంటి ని నవీక‌రించుకోద‌లిస్తేనో, లేదా కుటుంబం విస్త‌రిస్తున్న కార‌ణం గా ఒకటి లేదా రెండు గ‌దుల ను జోడించుకోవాల‌నో కోరుకొన్నట్లయితే 2 ల‌క్ష‌ల రూపాయల వ‌ర‌కు రుణాల కు 3 శాతం డిస్కౌంటు ను మేము క‌ల్పించాము.
ఈ చ‌ర్య‌ల‌న్నీ కూడాను దిగువ మ‌ధ్య‌ త‌ర‌గ‌తి మ‌రియు మ‌ధ్య‌ త‌ర‌గ‌తి ప్ర‌జానీకం వారి యొక్క ఆకాంక్ష‌ల ను నెర‌వేర్చుకోవ‌డం లో తోడ్ప‌డుతాయి.
ఇదే విధంగా, రియ‌ల్ ఎస్టేట్ రెగ్యులేటింగ్ యాక్ట్ లేదా ఆర్ఇఆర్ఎ – ఈ రోజు న మేము సొంత ఇంటి ని క‌ట్టుకోవాల‌ని ప‌రిత‌పిస్తున్న మ‌ధ్య‌త‌ర‌గ‌తి కి చెందిన ఒక స‌గ‌టు మ‌నిషి కి భ‌ద్ర‌త ను క‌ల్పించాము.
సామాన్య మాన‌వుడికి ప్ర‌యోజ‌నాన్ని అందించేట‌టువంటి అనేక‌మైన నియ‌మ నిబంధ‌న‌ల ను మేము జోడించాము.
వినియోగ‌దారు ప‌రిర‌క్ష‌ణ చ‌ట్టం, ఇంకా వినియోగదారు సాధికారిత క‌ల్ప‌న ల మీద కూడా మేము శ్ర‌ద్ధ తీసుకొన్నాము.
800కు పైగా మందుల‌ ను భార‌తీయ జ‌న్ ఔష‌ధి లో భాగం గా అత్యంత చౌకైన ధ‌ర‌ల కు అందించ‌డం జ‌రుగుతోంది.
ప్ర‌జ‌లు వారు భ‌రించ‌గ‌లిగే ఖ‌ర్చు లో ఔష‌ధాల ను పొందేట‌ట్లు ఉండ‌టం కోస‌మే ఈ చర్య.
ల‌బ్ధిదారులు వారి యొక్క ఖ‌ర్చు 60 -70 శాతం మేర‌కు తగ్గిపోయింద‌ని న‌మ్ముతున్నారు.
మేము మోకాలి చిప్ప మార్పిడి, శ‌స్త్ర చికిత్స‌లు, ఇంకా స్టెంటు ల కు అయ్యే వ్య‌యాన్ని త‌గ్గించాము.
డాయేలిసిస్..
ఈ రోజున మూత్ర పిండాల‌ కు సంబంధించిన బోలెడు స‌మ‌స్య‌ లు మ‌న దేశం లో తల ఎత్తుతున్నాయి.
అయితే క్ర‌మం త‌ప్ప‌క డాయేలిసిస్ ను చేయించుకోవాలంటే రోగి అయితే జిల్లా కేంద్రాని కో, లేదా ఏదైనా పెద్ద న‌గ‌రాని కో వెళ్ళి తీరాలి.
మేము ఉద్య‌మం త‌ర‌హా లో కృషి చేశాము.
500కు పైగా జిల్లాల లో నామ‌మాత్ర రుసుము తో డాయేలిసిస్ ఉద్య‌మాన్ని రూపొందించ‌డ‌మైంది.
నా వ‌ద్ద వున్న ప్ర‌స్తుత స‌మాచారం ప్ర‌కారం, 22 ల‌క్ష‌ల కు పైగా డయాలిసిస్ స‌ద‌స్సు ల‌ను నిర్వ‌హించ‌డం జ‌రిగింది.
ఈ ప‌నుల‌న్నీ మాన‌వాళి సంక్షేమాని కి ఉద్దేశించిన‌వి. అటువంటి పనుల‌కు మేము ప్రాధాన్యాన్నిచ్చాము.
ఎల్ఇడి బ‌ల్బుల ద్వారా ఒన‌గూరిన లాభాలు మీ అంద‌రికీ తెలిసిన‌వే.
మ‌ధ్య‌ త‌ర‌గ‌తి ప్ర‌జానీకం చేసే ఖ‌ర్చు లో వేల కోట్ల రూపాయ‌లు ఆదా అయ్యాయి.
దాదాపు గా 15 వేల కోట్ల రూపాయ‌లు జ‌త ప‌డ్డాయి.
రాష్ట్రప‌తి గారు వారి ప్ర‌సంగం లో చేసిన ఒక అంశం తో నేను ఏకీభ‌విస్తున్నాను.
ఇది కేవ‌లం ప్ర‌భుత్వం చేసిన ప‌నో లేదా ఏ ఒక్క పార్టీ చేసిందో కాదు.
ఇది దేశ ప్ర‌జ‌ల ను గురించి త‌పిస్తున్న ప్ర‌తి ఒక్క వ్య‌క్తి చేసిన‌టువంటి ప‌ని.
మ‌రి ఇది ఈ స‌భ లో కూర్చొన్న ప్ర‌తి ఒక్క‌రి త‌ప‌న కూడాను.
అంతేకాదు, ఇది ప్ర‌తి ఒక్క వ్య‌క్తి చేసిన‌టువంటి ప‌ని కి స‌మాన‌మైన‌టువంటిది కూడా.
మాన్య రాష్ట్రప‌తి గారు విష‌యాన్ని విడ‌మ‌ర‌చి చెప్పారు.
రాష్ట్రప‌తి ప‌దవి లో ప్ర‌ణ‌బ్ దా ఉన్న‌ప్పుడు ఆయ‌న కూడా ఇదే విష‌యాన్ని ఉట్టంకించారు.
అంతేకాకుండా మ‌రెంద‌రో ఈ అంశం పై వారి అభిప్రాయాల‌ ను వెల్ల‌డి చేశారు.
అది ఏమిటంటే – లోక్ స‌భ ఎన్నిక‌ల‌ ను మ‌రియు విధాన స‌భ ఎన్నిక‌ల‌ ను ఏక కాలం లో నిర్వ‌హించాలి అనేది.
రాజ్య స‌భ లో ఉన్న‌వారికి ఎన్నిక‌ల తో సంబంధం లేక‌పోవ‌డమ‌నేది నిజ‌మే గాని అటు లోక్ స‌భ లో, ఇటు రాజ్య స‌భ లో స‌భ్యులు గా సేవ‌ల ను అందించిన వారు ఎన్నిక‌ల విష‌యం లో ఆర్భాటం గురించి బాగా ప‌రిచ‌యం ఉన్న వారే.
లోక్ స‌భ ఎన్నిక‌ల లో ఓడిపోయిన తరువాత రాజ్య స‌భ కు వ‌చ్చిన వారు కొందరు ఉన్నారు.
వారి కి కూడా ఈ విష‌యం గురించి తెలుసు.
భార‌త‌దేశ ప్ర‌జాస్వామ్యం కొన్ని సంవ‌త్స‌రాల త‌ర‌బ‌డి ప‌రిణ‌తి చెందింది.
మ‌నం ఒక ఆరోగ్యదాయ‌క‌మైన సంప్ర‌దాయం దిశ గా ప‌య‌నించ లేమా?
1967వ సంవ‌త్స‌రం వ‌ర‌కు లోక్ స‌భ‌, మ‌రియు విధాన స‌భ ల‌కు ఏక కాలం లో ఎన్నిక‌లు జ‌రిగేవి.
దీనిని గురించిన చ‌ర్చ‌లు ఏవో కొద్ది గా ఉంటే ఉండ‌వ‌చ్చును; కానీ, ఒక వ్య‌వ‌స్థ అంటూ కుదురు గా ఉండేది.
ఆ కాలం లో ఎటువంటి ఇబ్బందులూ లేవు.
అయితే, ఆ త‌రువాత రాజ‌కీయ కార‌ణాల వ‌ల్ల ఒక అస్థిర‌త్వాన్ని ఏర్ప‌ర‌చ‌డం జ‌రిగింది.
మరి ఈ రోజు న ఒక ఎన్నిక పూర్తి అయిన వెనువెంట‌నే త‌దుప‌రి ఎన్నిక కోసం స‌న్నాహాలు మొద‌ల‌వ‌డం, మ‌రి ఇదే ర‌కం గా మూడో ఎన్నిక‌ కు కూడా ఏర్పాట్లు జ‌ర‌గ‌డం వ‌గైరా మ‌నం చూస్తున్నాం.
ఇది ఇటు కేంద్ర ప్ర‌భుత్వం మీద‌, అటు రాష్ట్ర ప్ర‌భుత్వాల మీద ఒక విధ‌మైన ఒత్తిడి ని తీసుకు వ‌చ్చింది.
స‌మాఖ్య నిర్మాణాని కి ఒక ఆహ్లాద‌క‌ర‌మైన వాతావ‌ర‌ణం ఉండాలి.
ఎన్నిక‌లు ద‌గ్గ‌ర‌ ప‌డిన‌ప్పుడు 5- 6 నెల‌ల పాటు రాజ‌కీయ త‌గ‌వులు కొన‌సాగ‌డాన్ని అర్థం చేసుకోవ‌చ్చు.
అయితే, మిగిలిన నాలుగు లేదా నాలుగున్నర సంవ‌త్స‌రాల కాలం లో మ‌నం శాంతియుతం గా ప‌ని చేసుకోవ‌చ్చు.
మ‌నం మ‌న పూర్తి సామ‌ర్ధ్యం మేర‌కు ప‌ని చేద్దాం.
ఆ దిశ‌ గా మ‌నం కృషి చేయాలి.
మ‌రి ఈ విష‌యం లో మ‌నం ఒక కూలంక‌ష‌మైన‌టువంటి చర్చ ను చేప‌డుదాం.
రానున్న లోక్ స‌భ ఎన్నిక‌ల కాలం లో 4 రాష్ట్రాల లో..
ఆంధ్ర ప్ర‌దేశ్, తెలంగాణ‌, అరుణాచ‌ల్ ప్ర‌దేశ్ మ‌రియు ఒడిశా..
అసెంబ్లీ ఎన్నిక‌లు జ‌రుగుతాయ‌నేది మీకు తెలిసిన విష‌య‌మే.
ఇందులో ఉన్న‌టువంటి అడ్డంకుల‌ ను గురించి మ‌నం బాగా ఎరుగుదుము.
2009వ సంవ‌త్స‌రం లో సుమారు 1,000 కోట్ల రూపాయ‌లు లోక్ స‌భ ఎన్నిక‌ల‌ పై ఖ‌ర్చ‌య్యాయి.
2014వ సంవ‌త్స‌రం వ‌చ్చేస‌రికి దాదాపు గా 4 వేల కోట్ల రూపాయ‌ల‌ కు ఇది పెరిగిపోయింది.
1,000 కోట్ల నుండి 4 వేల కోట్ల కు!
పైపెచ్చు, 2014వ సంవ‌త్స‌రం అనంత‌ర కాలం లో ఇప్ప‌టి వ‌ర‌కు చూస్తే అసెంబ్లీ ఎన్నిక‌ల‌కై 3 వేల కోట్ల రూపాయ‌లు ఖ‌ర్చ‌ు అయ్యాయి.
మ‌నం దీనిని ఊహించ‌గలం.
భార‌త‌దేశం వంటి ఒక దేశం లో పేద ప్ర‌జ‌ల కు సౌక‌ర్యాల‌ ను స‌మ‌కూర్చ‌వ‌ల‌సిన బాధ్య‌త మ‌న మీద ఉంది.
మ‌నం వ‌న‌రుల‌ ను మ‌రియు భ‌ద్ర‌త బ‌ల‌గాల‌ ను ఎన్నిక‌ల కోసం కేటాయిస్తున్నాము.
9 ల‌క్ష‌ల ముప్ఫై వేల పోలింగ్ కేంద్రాల‌ కు ఒక కోటి మంది కి పైగా కేటాయించ‌డం జ‌రుగుతోంది.
ఎన్నిక‌ల కోసం మ‌రింత గా భ‌ద్ర‌త బ‌ల‌గాల‌ ను మోహ‌రిస్తున్నారు.
మ‌రి, మ‌న బ‌ల‌గాలు కేవ‌లం ఈ ప‌ని లో త‌ల‌మున‌క‌లు గా ఉంటున్నాయి.
ఈ అంశం పార్టీ రాజ‌కీయాల‌ కు అతీమైన‌టువంటిది.
దేశం యొక్క సంక్షేమం విష‌యం లో అభిప్రాయ భేదాలు ఉంటే ఉండ‌వ‌చ్చును.
కానీ, వాద‌న‌లు అనేవి క‌ల‌హాలు గా మారిపోకూడ‌దు.
వాద‌న‌లు అనేవి చిత్త‌శుద్ధి తో కూడి ఉండాలి.
అంతేకాకుండా, ప‌విత్ర‌త‌ ను ప‌రిర‌క్షించాలి.
మ‌నం క‌ల‌సిక‌ట్టుగా ప‌రిష్కారాల‌కై అన్వేషించాలి.
మ‌నం దీనిని విజ‌య‌వంతం గా ముందుకు తీసుకు పోగ‌ల‌మ‌ని నేను న‌మ్ముతాను.
ప్ర‌పంచం లోని అనేక దేశాలు అబ్బురం గా భావించేట‌టువంటి అనేక నిర్ణ‌యాల‌ ను మ‌నం తీసుకున్నాము.
లెక్క‌ కు మించిన పార్టీ లు ఉన్నప్ప‌టికీ కూడా ఆ త‌ర‌హా నిర్ణ‌యాల‌ ను ఎలా తీసుకుంటారా అని వారు విస్తుపోతుంటారు.
కానీ, ఈ స‌భ లో ఆసీనులైన వారు గ‌తం లో నిర్ణ‌యాలు చేశారు; మ‌రి, ఉత్త‌మ‌మైనటువంటి నిర్ణ‌యాల‌ ను వారు తీసుకున్నారు.
అవి భ‌విష్య‌త్తు త‌రాల‌ కు లాభ‌దాయ‌క‌మైన నిర్ణయాలు.
ఉభ‌య స‌భ‌ల లో ఆసీనులైన ప్ర‌ముఖుల స‌మ‌క్షం లో ఈ కృషి ని చేసే అవ‌కాశం నాకు ల‌భించినందుకు నేను అదృష్ట‌వంతుడిన‌ని న‌మ్ముతాను.
గౌర‌వీయులైన చైర్ మన్ స‌ర్‌,
ప్ర‌ముఖులంద‌రూ వివిధ అంశాల ప‌ట్ల వారి భిన్న‌మైన ఆలోచ‌న‌ల‌ ను వ్య‌క్తం చేశారు.
రాష్ట్రప‌తి గారి ఉప‌న్యాసాన్నే చూస్తే అది ఒక ప‌రిపూర్ణ‌మైన‌టువంటి ప్ర‌సంగం గా ఉంది.
అది ప్రభుత్వం దిశ, ప‌య‌న గ‌తి మ‌రియు ఉద్దేశ్యాల యొక్క సారాంశం గా ఉండింది.
మ‌రి అలాగే స‌గ‌టు మ‌నిషి కోసం ఉద్దేశించిన సంక్షేమ కార్య‌క్ర‌మాల దిశ గా మ‌నం చేస్తున్న యాత్ర ను ఒక ప‌రిమిత కాలావ‌ధి లో స‌భ ముందు ఉంచింది.
దీని ని ఆయ‌న మీ దృష్టి కి తీసుకు రావ‌డాని కి ప్ర‌య‌త్నించారు.
మాన్య రాష్ట్రప‌తి గారి ఉప‌న్యాసాని కి మ‌నం అంద‌రం ఏక‌గ్రీవం గా ఆమోదం తెలుపుదాం; ధ‌న్య‌వాదాలు తెలిపే ఈ తీర్మానాని కి ఆమోద ముద్ర వేద్దాం.
ఈ ఆశ తో నేను దీని కి నా మ‌ద్ధ‌తు ను వ్య‌క్తం చేస్తూ నా ఈ ఉప‌న్యాసాన్ని ముగిస్తాను.
అనేకానేక ధ‌న్య‌వాదాలు.
