వరల్డ్ ఎకనామిక్ ఫోరమ్ (డబ్ల్యుఇఎఫ్) అధ్య‌క్షులు శ్రీ బోర్గే బ్రెండే, గౌర‌వ‌నీయులైన పారిశ్రామిక రంగ మిత్రులు, వివిధ దేశాల నుండి తరలి వ‌చ్చిన అతిథులు, మిత్రులారా,
ఈనాటి ప్ర‌త్యేక కార్య‌క్ర‌మానికి హాజ‌రైన మీకంద‌రికీ స్వాగ‌తం..
అలాగే మీ విలువైన స‌మ‌యాన్ని దీని కోసం వెచ్చిస్తున్నందుకు మీకంద‌రికీ నా కృత‌జ్ఞ‌త‌లు.
భార‌త‌దేశ ప్రథ‌మ‌, ప్ర‌పంచ చ‌తుర్థ నాలుగో పారిశ్రామిక కేంద్రం ప్రారంభోత్స‌వం లో న‌న్ను స‌ముచిత భాగ‌స్వామిగా వరల్డ్ ఎకనామిక్ ఫోరమ్ (డబ్ల్యుఇఎఫ్) ఎంపిక‌ చేయ‌డం నాకు ద‌క్కిన గౌర‌వం.
మిత్రులారా, ‘ఇండస్ట్రీ 4.0’ అన్నది ఒక్క పారిశ్రామిక రంగానికి మాత్ర‌మే సంబంధించింది కాదు..
మాన‌వాళి భ‌విష్యత్తు ను మార్చ‌గ‌ల అనేకానేక ఆవిష్క‌ర‌ణ‌ ల‌కు ఇది వినూత్న ప‌థం కాగ‌ల‌ద‌న‌డం లో సందేహం లేదు.
నేటి ప్ర‌పంచ ప‌రిస్థితుల నేప‌థ్యం లో విప్ల‌వాత్మ‌క‌, ప‌ర‌స్ప‌ర సంధానిత సాంకేతిక‌త‌ లు ఆవిర్భ‌విస్తున్న తీరు అనుప‌మానం.
ఈ వైవిధ్య‌ భ‌రిత సాంకేతిక‌త‌ ల సంయుక్తీక‌ర‌ణ‌, స‌మ‌న్వ‌యాలే నాలుగో పారిశ్రామిక విప్ల‌వానికి భూమిక‌.
ఈ సాంకేతిక ప‌రిజ్ఞానాల్లోని వివిధ కోణాలు జ‌న‌ జీవనం లోని ప్ర‌తి అంశాన్ని స్ప‌ర్శిస్తూ, వారి ప‌నితీరు సహా ప్ర‌పంచం లో వారి స‌మాచార వినిమ‌య విధానాన్ని కూడా ప‌రివ‌ర్త‌న దిశ‌ గా న‌డుపుతున్నాయి.
ఈ ప‌రిస్థితుల న‌డుమ శాన్‌ఫ్రాన్సిస్కో, టోక్యో, బీజింగ్‌ ల‌ తరువాత ఇటువంటి ముఖ్య‌మైన కేంద్రాన్ని భార‌త‌దేశం లో ఏర్పాటు చేయ‌డం భ‌విష్య‌త్తు కు అవస‌ర‌మైన అపార అవ‌కాశాల‌ దిశ గా బాట‌లు ప‌రుస్తుంది.
ఇటువంటి వినూత్న చొరవ ను తీసుకొన్నందుకు వరల్డ్ ఎకనామిక్ ఫోరమ్ కు నా కృతజ్ఞతలు.
నాలుగో పారిశ్రామిక విప్లవం ప్రపంచ ప్రజానీకాన్ని ఎంతగా ప్రభావితం చేయబోతోందో మీరు అందరూ ప్రత్యక్షం గా చూడగలరన్నదే నా విశ్వాసం.
ఈ రంగం లో అనుభవజ్ఞులైన మీకు ఇందులోని సూక్ష్మాంశాలు కూడా తెలిసి ఉంటాయి.
ఈ విప్లవం భారతదేశానికి ఎంత ముఖ్యమో దీనిని పూర్తి గా సద్వినియోగం చేసుకోగల సామర్థ్యం మనకు మాత్రమే ఎందుకు సాధ్యమో మనమంతా అవగాహన చేసుకోవడం ముఖ్యం.
వర్ధమాన సాంకేతిక పరిజ్ఞానాలను వినియోగించుకోగల వేగవంతమైన పర్యావరణ వ్యవస్థ భారతదేశానికి ఉంది .
ఆ మేరకు కృత్రిమ మేధస్సు (ఎఐ), మెశీన్ లర్నింగ్, ఇంటర్ నెట్ ఆఫ్ థింగ్స్ (ఐఒటి), బ్లాక్ చెయిన్, బిగ్ డేటా లవంటి వాటి ని సమర్థంగా ఉపయోగించుకొంటూ లక్షలాది కొత్త ఉపాధి అవకాశాలను సృష్టించడం ద్వారా దేశ ప్రగతి ని కొత్త శిఖరాలకు చేర్చగలదు.
దేశం లో ప్రతి వ్యక్తి జీవితాన్ని మెరుగుపరచగల శక్తి యుక్తులు మనకు ఉన్నాయి.
సమాచార సాంకేతికత (ఐటి)లో దశాబ్దాల అనుభవం గల భారతదేశ యువత ఉత్తేజకర స్టార్ట్- అప్ ల వ్యవస్థ ద్వారా మరింత శక్తిమంతం అవుతోంది.
న్యూ ఇండియా దిశ గా తన శక్తి ని, వనరులను బలోపేతం చేసుకొంటూ దృఢ సంకల్పం తో దూసుకుపోతున్న భారతదేశానికి నాలుగో పారిశ్రామిక విప్లవం కలికితురాయి వంటిదే.
భారతదేశం దీనిని పారిశ్రామిక నేపథ్యం లో ఒక మార్పు గా కాకుండా దాని సామాజిక అల్లిక ను మార్చగల ఉత్ప్రేరకం గా పరిగణిస్తోంది.
పరిశ్రమ ఒక వేదిక అయితే, ఉత్పాదన ఒక ప్రక్రియ..
సాంకేతికత అందుకు పనికి వచ్చే పరికరం అవుతుంది.
కానీ, సమాజానికి వెలుపల ఉండిపోయిన, అణగారిన వర్గాల జీవితాల్లో పరివర్తనాత్మక మార్పు, వారికి సంపూర్ణ లబ్ధి మాత్రమే దీని అంతిమ లక్ష్యం.
మిత్రులారా..
సామాజిక- ఆర్థిక వ్యవస్థ కు సంబంధించిన అనేక బలహీనత లను పూర్తి గా వదలించగల బలమైన శక్తి గా ‘ఇండస్ట్రీ 4.0’ను నేను పరిగణిస్తున్నాను.
ఆ మేరకు భారతదేశం తిరుగు లేని ఎలక్ట్రానిక్ సానుకూల పరివర్తన ను చూడబోతోంది.
భారతదేశం లో పేదరిక నిర్మూలన లో ఇండస్ట్రీ 4.0 ను సద్వినియోగం చేసుకోవడమన్నది కీలక పాత్ర ను పోషిస్తుందన్నది నా దృఢ విశ్వాసం.
దేశం లోని పేదలు, నిరాదరణకు గురైన, అవకాశ రహిత వర్గాలు ఈ విప్లవం ద్వారా లబ్ధి ని పొందగలవు.
ప్రగతి పరిమాణాన్ని, వేగాన్ని పెంచడం లో ఎలక్ట్రానిక్ విప్లవం ఎంతగానో తోడ్పడగలదు..
ఆ దిశ గా భారతదేశం వంటి విస్తృతమైన, వైవిధ్యభరితమైన దేశం లో అందుకోసం మనం కృషి చేయవలసివుంది.
మిత్రులారా..
బలమైన పునాది లేనిదే ఎలాంటి మౌలిక సదుపాయాలైనా దృఢం గా నిలవలేవు.
నాలుగో పారిశ్రామిక విప్లవం విజయవంతం కావడం అన్నది ఒక దేశం ఇందుకోసం ఎంత సంసిద్ధం గా ఉందన్న అంశం పైనే ప్రధానంగా ఆధారపడి వుంది.
భారతదేశాన్ని నాలుగో పారిశ్రామిక విప్లవానికి సిద్ధం చేయడం లో నాలుగున్నర సంవత్సరాలు గా మా ప్రభుత్వం అనేక ముఖ్యమైన వినూత్న చర్య లను తీసుకొందని చెప్పడానికి నేను ఈ రోజున గర్విస్తున్నాను.
అంతే కాదు..
ఆ చర్యలు అన్నీ నిర్దిష్ట లక్ష్యాల ను సాధించడం లో గురి తప్పక పోవడం మాకు గర్వకారణం.
నా గళం లో ప్రస్తుతం ధ్వనిస్తున్న ఆత్మవిశ్వాసానికి, నా ఉత్సాహానికి కారణాలు ఏమిటన్నది మీ ముందుకు తీసుకురావాలని భావిస్తున్నాను.
మిత్రులారా,
నాలుగో పారిశ్రామిక విప్లవానికి సంబంధించి ఒక పదాన్ని మీరు గనక తొలగించినట్లయితే అది అర్థ రహితం అవుతుంది.
ఆ పదమే ‘డిజిటల్’; న్యూ ఇండియా ఆవిష్కారం లో దానికి ప్రతీక గా మారిన పదం ఇదే.
ఈ డిజిటల్ ఇండియా ఉద్యమం ఫలితం గా టెలికాం డేటా అన్నది భారతదేశం లోని మారుమూల గ్రామీణ ప్రాంతాలకు సైతం అందుబాటు లోకి వచ్చింది.
గత నాలుగున్నర సంవత్సరాల లో టెలికమ్ మౌలిక సదుపాయాల కల్పన రంగం లో మునుపటి తో పోల్చితే మా ప్రభుత్వం ఆరు రెట్లు అధికం గా పెట్టుబడులను ప్రవహింపజేసి, దానిని మరింత బలోపేతం చేసింది.
మిత్రులారా..
2014 లో డిజిటల్ గుర్తింపు ను పొందిన భారతీయుల సంఖ్య కేవలం 70 మిలియన్లు కాగా ఇవాళ దేశం లో 120 మిలియన్ మంది కి డిజిటల్ గుర్తింపు గా ‘ఆధార్ కార్డు’ ఉంది.
దేశం లో 2014 నాటికి మొబైల్ ఆధారిత ట్రాన్స్- రిసీవర్ స్టేశన్ లు 8 లక్షలు మాత్రమే కాగా నేడు ఆ సంఖ్య 18 లక్షలు మించింది.
అలాగే 2014 లో మొబైల్ సాంద్రత 75 శాతమైతే, ఇవాళ 93 శాతం గా ఉంది.
ఆ రోజున మొబైల్ ఇంటర్ నెట్ చందాదారుల సంఖ్య 23 కోట్లు కాగా నేటికి అంత కన్నా రెట్టింపు ను మించి 50 కోట్ల కు పైగా కనెక్షన్ లు నమోదు అయ్యాయి.
గత నాలుగు సంవత్సరాలలో ఇంటర్ నెట్ కవరేజీ కూడా 75 శాతం పెరిగింది.
భారత ప్రభుత్వం ఈ నాలుగు సంవత్సరాలలో 3 లక్షల కిలోమీటర్ల ఆప్టికల్ ఫైబర్ లైన్ లను వేసింది.
ఇదంతా స్థానిక పాలన మౌలిక సదుపాయాల ఉత్తేజకర నిబద్ధత ఫలితమే.
ఇక 2014 కు ముందు దేశం లో కేవలం 50 పంచాతీయ లకు ఆప్టికల్ ఫైబర్ అనుసంధానం ఉండగా నేడు లక్ష కు పైగా పంచాయతీ లు అనుసంధానమై వున్నాయి.
దేశం లోని మొత్తం 2.5 లక్షల పంచాయతీ లకూ ఆప్టికల్ ఫైబర్ విస్తరణ లక్ష్యాన్ని మేం చాలా త్వరలో అందుకోబోతున్నాం.
మిత్రులారా..
2014 కు ముందు దేశం లో కేవలం 83 వేల సర్వసాధారణ సేవా కేంద్రాలు ఉండేవి.
నేడు ఆ సంఖ్య 3 లక్షల స్థాయి ని మించింది.
దేశం లోని మారుమూల గ్రామీణ ప్రాంతాలలో 32 వేల మొబైల్ హాట్ స్పాట్ ల ఏర్పాటు దిశ గా ప్రభుత్వం కృషి చేస్తోంది.
ఈ విధంగా నాలుగేళ్ల వ్యవధి లోనే డిజిటల్ ఇండియా ఉద్యమం భారతీయుల జీవన శైలి ని గణనీయంగా మార్చివేసింది.
మిత్రులారా… నాలుగో పారిశ్రామిక విప్లవ ప్రభావం ఎంతటిదంటే ఓ భారత పౌరుడి కి 2014 లో అందుబాటులో గల ఇంటర్ నెట్ డేటా తో పోలిస్తే నేడు దానికి 30 రెట్లు అదనంగా వినియోగిస్తున్నాడు.
భారతదేశానికి సంబంధించి ఇవాళ అత్యంత ఆసక్తికరమైన వాస్తవం ఏమిటంటే ప్రపంచం లో అత్యధికంగా మొబైల్ డేటా వినియోగించేది మాత్రమే గాక అత్యంత చౌకగా డేటా అందుబాటులో ఉన్న దేశం కూడా మాదే.
దీనికి కారణం 2014 తరువాత మొబైల్ డేటా విలువ 90 శాతానికి పైగా తగ్గడమే.
మిత్రులారా,
ప్రపంచం లో ఎక్కడా ఇంతటి అద్భుత ప్రగతి గాథ ను మీరు విని ఉండరు.
ఇది నిజం గా 2014 నుండి సాగుతున్న తిరుగు లేని పయనం.
అందుకే ఇవాళ ప్రపంచం లోనే అతి పెద్ద డిజిటల్ మౌలిక సదుపాయాలు గల దేశంగా భారతదేశం గుర్తింపు ను తెచ్చుకొంది.
ఆధార్, ఏకీకృత చెల్లింపు వ్యవస్థ (UPI), ఇ-సైన్, ఇ-జాతీయ వ్యవసాయ విపణి (ENAM), ప్రభుత్వ ఇ-మార్కెట్ వేదిక (GEM) డిజి-లాకర్ ల వంటి విశిష్ఠ సదుపాయాలు వినియోగం లో ఉన్నాయి.
కృత్రిమ మేధస్సు ద్వారా భారతదేశం సాంకేతిక అగ్రణి గా రూపొందడానికి ఇవన్నీ దోహదపడుతున్నాయి.
వీటన్నింటి లభ్యత కారణం గానే డిజిటల్ సాంకేతిక విజ్ఞానం తో సంధానమవుతున్న ప్రజల సంఖ్య నానాటికీ ద్విగుణీకృతం అవుతోంది.
అందుబాటు లో గల వివిధ డిజిటల్ మౌలిక సదుపాయ వేదిక లు దేశం లోని స్టార్ట్- అప్ లు సరికొత్త ఆవిష్కరణ ల దిశ గా సాగే అవకాశాలు కల్పిస్తున్నాయి.
ఈ ఆవిష్కరణ లు దేశం లో సూక్ష్మ, లఘు, మధ్యతరహా సంస్థ ల రంగాన్ని బలోపేతం చేస్తున్నాయి.
మిత్రులారా..
కృత్రిమ మేధస్సు ఆధారిత రాబర్స్ ఎకోసిస్టమ్ అభివృద్ధి దిశ గా సిద్ధం కావడానికి భారతదేశం ఇప్పటికే జాతీయ వ్యూహాన్ని సిద్ధం చేసింది.
సార్వజనిక వృద్ధి పథం లో ‘‘సబ్ కా సాథ్, సబ్ కా వికాస్’’ (అందరి తోడ్పాటు తో అందరి అభివృద్ధి) పయనించడానికి తరువాయి గా ప్రభుత్వం ఇక ‘ఆర్టిఫిశల్ ఇంటెలిజెన్స్ ఫర్ ఆల్’ (అందరికీ కృత్రిమ మేధస్సు సంబంధి సేవలు) అంటూ పిలుపునిచ్చింది.
పరిశోధన ప్రధాన పర్యావరణ వ్యవస్థ సృష్టి కి సంబంధించి ముఖ్యమైన అంశాలపై ఇప్పటికే పరిష్కారాన్వేషణ పూర్తి అయింది.
దాంతో పాటు దాని అనుసరణ కు ప్రోత్సాహం, నైపుణ్య సంబంధిత సవాళ్ల ను ఎదుర్కోవడం పై ఎలాగన్న దాని మీదా ఆలోచనలు చేశాం.
భారత ప్రజానీకం తో ముడిపడ్డ వ్యవసాయం, విద్య, ఆరోగ్యం తదితర రంగాల పైనా ప్రత్యక శ్రద్ధ ను తీసుకొన్నాం.
ఈ రంగాల లో అనేక ప్రయోగాత్మక ప్రాజెక్టు ల పనుల ను ప్రభుత్వం ఇప్పటికే ప్రారంభించింది.
వీటిన్నింటినీ సమన్వయం చేస్తూ మేం ఇటీవలే భారత చలనశీలత పై భారీ సదస్సు ను కూడా నిర్వహించాం.
మేం చూపుతున్న ఈ చొరవ ను మరింత ముందుకు తీసుకుపోవడం లో ఈ దిశ గా సాగుతున్న కృషి ని ముంబయి లోని డబ్ల్యుఇఎఫ్ కేంద్రం మరింత సుస్థిరం చేస్తుంది.
సార్వజనిక వృద్ధి దార్శనికత ను ఈ కేంద్రాలు ముందుకు నడపడం తో పాటు ‘సబ్ కా సాథ్, సబ్ కా వికాస్’ లక్ష్యం వైపు పురోగమనాన్ని ప్రోత్సహించడమే గాక పరస్పర సమన్వయం చేసుకుంటాయి.
సరికొత్త ఆవిర్భావ సాంకేతికత లకు అనుగుణం గా ప్రభుత్వ విధానాల రూపకల్పన లోనూ ఈ కేంద్రం సహాయకా రిగా ఉంటుంది.
మరో వైపు భారతదేశం లోని ప్రభుత్వ, ప్రైవేటు రంగాలకు తన వంతు చేయూత ను కూడా అందిస్తుంది.
నాలుగో పారిశ్రామిక విప్లవానికి సంబంధించిన భిన్న కోణాల దిశ గా ప్రోత్సహించడం తో పాటు రాష్ట్ర ప్రభుత్వాల పనితీరు స్పృహ ను కచ్చితంగా మేల్కొలుపుతుంది.
ప్రభుత్వ పరంగా సేవల మెరుగుదల కోసం ఈ కేంద్రం ఇప్పటికే మహారాష్ట్ర ప్రభుత్వం తో సంయుక్తంగా డ్రోన్, ఐఒటి ప్రాజెక్టు లపై పని ని ప్రారంభించిందని నాకు సమాచారం అందింది.
ఈ మేరకు చొరవ ను, చురుకుదనాన్ని చూపిన మహారాష్ట్ర ముఖ్యమంత్రి కి నా అభినందన లు.
ఈ నేపథ్యం లో దేశం లోని ప్రతి రాష్ట్రం లో ఇటువంటి ప్రాజెక్టు లు ఆరంభమవుతాయని నేను ఆశిస్తున్నాను.
మిత్రులారా,
దేశం లో ఇండస్ట్రీ 4.0 ను బలోపేతం చేయడం సహా ఎఐ విస్తరణ ను మేళవించడం ద్వారా మా ప్రజలకు ఆరోగ్య సంరక్షణ సదుపాయాలు మరింత మెరుగుపడటమే గాక లభ్యత పెరుగుతుంది.
దీన్ని వ్యవసాయ రంగానికి విస్తరించినట్లయితే అటు రైతుకు దిగుబడులు పెరగడంతో పాటు ఇటు ఆహారధాన్యాల వృథా కూడా ఆగుతుంది.
అంటే..
వారి ఆదాయం కూడా పెరుగుతుందన్న మాట!
వాతావరణం, పంటలు, విత్తనం చల్లే-నారు పోసే సమయాలు తదితరాల సంబంధిత వాస్తవ సమాచారాన్ని అందుబాటు లోకి తీసుకురావడం ద్వారా ఈ సాంకేతిక పరిజ్ఞానం దేశం లోని రైతులు సరైన నిర్ణయాలు తీసుకునేలా చేయగలదు.
ఇక స్మార్ట్ సిటీస్ వంటి 21వ శతాబ్దపు అత్యాధునిక మౌలిక వసతు లను బలోపేతం చేయడంతో పాటు దేశం లోని గ్రామీణ ప్రాంతాల అనుసంధానం మెరుగుదల కు కేంద్ర ప్రభుత్వం కార్యాచరణ ను సిద్ధం చేసింది.
అత్యాధునిక చలనశీలత, రవాణా సమస్యలకు పరిష్కారాల అన్వేషణ సహా నగరాల్లో వాహనాల రద్దీ చిక్కుల తొలగింపునకూ కేంద్రం కృషి చేస్తుంది.
మా దేశం భాషా వైవిధ్య సుసంపన్నం..
అయినప్పటికీ కృత్రిమ మేధస్సు తోడ్పాటుతో విభిన్న భాషలు, యాసల మధ్య ఆలోచనల ఆదానప్రదానం కూడా ఇక సాధ్యమవుతుంది.
అదేవిధంగా దేశంలోని దివ్యాంగ సోదరీసోదరులకు ఎదురయ్యే దైనందిన సమస్య లకు సముచిత పరిష్కారాలను చూపడం ద్వారా వారి సామర్థ్యాలను బహుళ ప్రయోజనాలతో కూడినటువంటి ఎఐ పెంచగలదు.
మిత్రులారా,
ఈ సమస్యల పరిష్కారం కోసం విభిన్న స్థాయులలో ఇప్పటికే కృషి ప్రారంభమైంది.
‘‘భారత్ కోసం పరిష్కారం..
ప్రపంచం కోసం పరిష్కారమే’’ అనే లక్ష్యాన్ని కూడా ఇది మమేకం చేస్తుంది.
ఆ మేరకు మేం ‘‘స్థానిక పరిష్కారాల అంతర్జాతీయ అనువర్తనం’’ వైపు పురోగమిస్తున్నాం.
ఇక మరో సాంకేతిక పరిజ్ఞానమైన ‘బ్లాక్ చెయిన్’ పాత్ర కూడా ఇందులో చాలా కీలకం.
ఈ సాంకేతికత ‘‘కనిష్ఠ ప్రభుత్వం-గరిష్ఠ పాలన’’ లక్ష్యాన్ని చేరే అవకాశాలను పెంచడంతో పాటు ఆ దిశ గా వేగాన్ని అందిస్తుంది.
ఈ సాంకేతికత తో స్వీయ పాలన, స్వీయ ధ్రువీకరణ లకు విస్తరించడమే కాకుండా సంబంధిత భవిష్యత్తు అవకాశాల అన్వేషణ కూడా సాగుతోంది.
దీని సాయం తో అన్ని ప్రభుత్వ విధానాలు, వైరుధ్యాలు, చిక్కులను అధిగమించడం సాధ్యమవుతుంది.
ఆయా ప్రక్రియ లలో మెరుగుదలవల్ల పారదర్శకత హెచ్చి, అవినీతి-నేరాలు అదుపు లోకి వస్తాయి కాబట్టి- దేశ వాసుల జీవన సౌలభ్యం కూడా మెరుగవుతుంది.
మిత్రులారా..
బ్లాక్ చెయిన్ సాంకేతికత విస్తరణ వల్ల ప్రపంచ ‘‘వాణిజ్య సౌలభ్య’’ ర్యాంకులలో భారతదేశం సామర్థ్యం కూడా మరింత పెరిగింది.
ప్రభుత్వం అందిస్తున్న అన్నిరకాల సేవలు మెరుగుపడతాయి.
అలాగే సహజ వనరుల నిర్వహణ, ఆస్తుల రిజిస్ట్రేషన్, కాంట్రాక్టులు, విద్యుత్ కనెక్షన్ లు వగైరాలకు సంబంధించిన పాలన పరమైన పనులను వేగిరం చేయడం సాధ్యమవుతుంది.
ఇవేకాకుండా పాలన పరమైన ఇతరత్రా పనులను కూడా మరింత వేగవంతం చేయవచ్చు.
ఈ నేపథ్యం లో ‘బాక్ల్ చెయిన్’ వినియోగం పై జాతీయ వ్యూహం రూపకల్పన కు భారతదేశం కృషి చేస్తోంది.
ఇందుకు ముంబయి లోని కేంద్రం కూడా తనవంతు సహాయాన్ని అందిస్తుంది.
భారతదేశం త్వరలో తన డ్రోన్ విధానాన్ని ప్రకటించినుందని ఈ సందర్భంగా నేను ప్రకటించదలచాను.
మిత్రులారా..
తొలి పారిశ్రామిక విప్లవ సమయం లో భారతదేశం దాస్య శృంఖలాల్లో చిక్కుకొని వుంది.
అంతేకాదు..
ద్వితీయ పారిశ్రామిక విప్లవం వేళ కూడా మా దేశానిది అదే పరిస్థితి.
అయితే, మూడో పారిశ్రామిక విప్లవం నాటికి స్వాతంత్ర్యం అనంతర సవాళ్లను పరిష్కరించుకోవడంలో సంఘర్షణాత్మక స్థితిలో ఉంది.
అయితే, నేటి 21వ శతాబ్దం నాటికి భారతదేశం పూర్తి గా మారిపోయింది.
కాబట్టి 130 కోట్ల జనశక్తి సామర్థ్యం కారణంగా నాలుగో పారిశ్రామిక ప్రయోజనాలను దక్కించుకోవడంలో భారతదేశం ఇక వెనుకబడమే ప్రసక్తే లేదని ఘంటాపథంగా చెప్పగలను.
అంతేకాదు..
నాలుగో పారిశ్రామిక విప్లవం లో భారతదేశం కృషి ని చూసి ప్రపంచం మొత్తం నివ్వెరపోక తప్పదని నేను దృఢంగా విశ్వసిస్తున్నాను.
ఈ తాజా విప్లవానికి భారతదేశం నుండి కనివిని ఎరుగని, అంచనాలకు అందని, అనూహ్య తోడ్పాటు ఉంటుందనడం లో అతిశయోక్తి ఎంతమాత్రం లేదు.
మా వైవిధ్యం, మా జనశక్తి సామర్థ్యం, వేగంగా విస్తరిస్తున్న విపణి పరిమాణం, ఇక్కడి డిజిటల్ మౌలిక సదుపాయాలు వంటివన్నీ కలగలసి భారతదేశాన్ని పరిశోధనల- ఆవిష్కరణల అమలు నిలయం గా మార్చడం తథ్యం.
ఇక్కడ ఆవిష్కృతమయ్యే పరిశోధనల ఫలితాలను యావత్తు ప్రపంచం..
మరో మాటలో చెప్పాలంటే- మొత్తం మానవాళి అందుకోగలుగుతుంది.
మిత్రులారా,
ఈ వేదిక నుండి నేను మరొక ముఖ్యమైన అంశాన్ని మీ ముందుకు తీసుకురాదలచుకొన్నాను.
ఇలా సాంకేతిక పరిజ్ఞానాన్ని అందిపుచ్చుకోవడం వల్ల ఉద్యోగ, ఉపాధి అవకాశాలు తగ్గిపోతాయని కొందరు ఆందోళన చెందుతున్నారు.
కానీ, వాస్తవం ఏమిటంటే..
మానవ జీవిత సత్యాలైన అనేక అంశాలను నేటికీ మనం స్పృశించనే లేదు.
నేడు వాటన్నింటినీ నాలుగో పారిశ్రామిక విప్లవం మన ముందుకు తెస్తోంది.
కనుక ఉద్యోగ స్వాభావికత ను అది చాలా వరకు మార్చివేయడమే కాదు..
కొత్త అవకాశాలను సృష్టించనుంది.
ఈ వాస్తవాన్ని ముందుగానే పసిగట్టిన భారత ప్రభుత్వం ‘స్కిల్ ఇండియా’, ‘స్టార్ట్ అప్ ఇండియా’, ‘స్టాండ్ అప్ ఇండియా’, ‘అటల్ ఇనవేశన్ మిశన్’ వగైరా కార్యక్రమాలను చేపట్టింది.
ఆ మేరకు సరికొత్త సాంకేతికత లను అందిపుచ్చుకొనేందుకు భారత యువతను సంసిద్ధం చేయవచ్చు.
మిత్రులారా,
రాబోయే దశాబ్దం లో ప్రపంచం ఏ విధంగా పురోగమిస్తుందన్నది ఎవరూ ఊహించలేరు.
అలాగే ఐదో పారిశ్రామిక విప్లవం ఎంత దూరంలో ఉందో కూడా చెప్పగల వారు ఎవ్వరూ లేరు.
కాగా, తొలి మూడు పారిశ్రామిక విప్లవాల మధ్య వ్యవధి దాదాపు 100 సంవత్సరాలు..
అయితే, నాలుగో పారిశ్రామిక విప్లవం 30- 40 ఏళ్లు ముందుగానే వచ్చిందని మనకు ఇప్పటికే అర్థమైంది.
ఇందులో గడచిన ఒకటి లేదా రెండు దశాబ్దాల కాలంలోనే అనేక నవీన ఆవిష్కరణలను, అంతలోనే అవి పాతబడి అంతరించడాన్ని కూడా మనం చూశాం.
మొత్తంమీద సాంకేతికత కాలాన్ని కుదించేస్తోంది కాబట్టి..
నాలుగు నుండి ఐదో పారిశ్రామిక విప్లవానికి వందేళ్లు ఎదురుచూడవలసిన పరిస్థితి ఇప్పుడు లేదు.
అందుకే ఇండస్ట్రీ 4.0 పై భారతదేశం చాలా శ్రద్ధాసక్తులతో ముందడుగు వేస్తోంది.
కనుక మీరు గరిష్ఠ సామర్థ్యం తో కలసికట్టు గా కదలవలసిన తరుణం ఇదే.
ఈ నేపథ్యం లో రాబోయే కొద్ది నెలల్లో భారతదేశం లో కూడా ఇండస్ట్రీ 4.0 పార్క్ కూడా ఏర్పాటవుతుందని నేను ఆశిస్తున్నాను.
దీన్ని సాకారం చేసేందుకు దేశం లోని పరిశ్రమలు, రాష్ట్ర ప్రభుత్వాలు, పౌర సమాజం, పారిశ్రామిక వేత్తలు ఒక్క తాటి మీదకు వచ్చి, ఈ స్వప్న సాకారం దిశ గా కృషి చేయాలని మీ అందరికీ విజ్ఞప్తి చేస్తున్నాను.
మిత్రులారా..
మాది ముందుచూపు గల నిష్కపట ప్రభుత్వం.
న్యూ ఇండియా నిర్మాణం లో భాగం గా దేశ ప్రజల సంక్షేమం దిశ గా మేం ఎలాంటి చట్రాన్నయినా, ఒడంబడికలకైనా, విధి విధానాల రూపకల్పనకైనా సదా సిద్ధం.
మీ నుండి ఎటువంటి సూచనలనైనా, సలహాలనైనా స్వీకరించేందుకు మేం సిద్ధం.
మా భారతావని ని మేం మరింత ఉన్నత శిఖరాల కు చేర్చాలని కృతనిశ్చయం తో ఉన్నాం.
ఈ సంకల్పాన్ని మేం సడలించేది లేదు.
చివరలో- ఈ నాలుగో పారిశ్రామిక విప్లవ కేంద్రం తన భావి కార్యకలాపాలలో విజయవంతం కావాలని ఆకాంక్షిస్తున్నాను.
మీకు ఇవే ధన్యవాదాలు.
