రహదారి ర‌వాణా, హైవేల రంగంలో భార‌త‌దేశానికి, యునైటెడ్ అర‌బ్ ఎమిరేట్స్ కు మ‌ధ్య‌ ద్వైపాక్షిక స‌హ‌కారానికి సంబంధించిన‌ అవగాహనపూర్వక ఒప్పందానికి (ఎమ్ఒయు కు) మంత్రివర్గం ఆమోదం తెలిపింది.
ప్ర‌ధాన మంత్రి శ్రీ నరేంద్ర మోదీ కేంద్ర మంత్రివర్గ సమావేశానికి అధ్య‌క్ష‌త‌ వహించారు.
ఈ ఎమ్ఒయు పైన భార‌త‌దేశ‌ రహదారి ర‌వాణా, హైవేల మంత్రిత్వ శాఖ‌కు, యునైటెడ్ అర‌బ్ ఎమిరేట్స్‌కు చెందిన ఫెడ‌ర‌ల్ ట్రాన్స్ పోర్ట్ అథారిటీ- ల్యాండ్ అండ్ మెరిటైమ్‌కు మ‌ధ్య‌ సంత‌కాలు జ‌రగనున్నాయి.
ఈ ఎమ్ఒయు ద్వారా ఇరు దేశాల మ‌ధ్య‌ స‌హ‌కారం పెంపొందుతుంది.
ప‌ర‌స్ప‌రం ఇచ్చి పుచ్చుకోవ‌డం జ‌రుగుతుంది.
ఉమ్మ‌డిగా కార్య‌క్ర‌మాలు రూపొందుతాయి.
త‌ద్వారా మౌలిక వ‌స‌తుల క‌ల్ప‌న అభివృద్ధిలో పెట్టుబ‌డులు పెరుగడ‌మే కాకుండా కార్యాచ‌ర‌ణ‌లో స‌మ‌ర్థ‌త పెరుగుతుంది.
ఈ ఎమ్ఒయు వ‌ల్ల దేశంలో రహదారి ర‌వాణా రంగ‌ంలో భ‌ద్ర‌త పెరుగుతుంది.
వ్య‌యం త‌గ్గి, స‌మ‌ర్థ‌వంత‌మైన‌, ప‌ర్యావ‌ర‌ణ హితకరమైన మార్పులు చోటు చేసుకొంటాయి.
ఇరు దేశాల మ‌ధ్య‌ స‌హ‌కారం కోసం సంస్థాగ‌త వ్య‌వ‌స్థ రూపొందుతుంది.
ఎమ్ఒయు లోని ముఖ్యాంశాలు ఈ కింది విధంగా ఉన్నాయి :
రహదారి ద్వారా ప్ర‌యాణికుల ర‌వాణా, వ‌స్తువుల ర‌వాణా విష‌యంలో ర‌వాణా సాంకేతిక‌త‌లు, ర‌వాణా విధానాల అంశాలకు సంబంధించి ఇరు దేశాల మ‌ధ్య‌ స‌హ‌కారం, విజ్ఞాన బ‌దిలీ, స‌మాచారం ఇచ్చి పుచ్చుకోవ‌డం ఉంటుంది.
రహదారులు/హైవేల నిర్మాణం, నిర్వ‌హ‌ణ‌లో మౌలిక వ‌స‌తుల ఏర్పాటు, సాంకేతికత‌ వినియోగం, ప్ర‌మాణాలు పెంచ‌డంలో ప్ర‌ణాళిక‌, ప‌రిపాల‌న, నిర్వ‌హ‌ణలో ఉభయ దేశాలు స‌హ‌క‌రించుకొంటాయి.
రహదారి ప్ర‌మాదాల కార‌ణంగా మ‌ర‌ణాల‌ను, గాయాల‌ను త‌గ్గించ‌డానికి గాను ఇరు దేశాలు స‌మాచారాన్ని, ఉత్త‌మ విధానాల‌ను ఆదాన ప్రదానం చేసుకొంటాయి.
త‌ద్వారా రహదారి భ‌ద్ర‌త ప‌థ‌కాలు, రహదారి భ‌ద్ర‌త‌ కోసం చేప‌ట్టే వ్యూహాలు మెరుగ‌వుతాయి.
ఉచిత ర‌వాణా రోడ్ల విష‌యంలోను, టోల్ రోడ్ల విష‌యంలోను ఎదురుయ్యే స‌మ‌స్య‌ల ప‌రిష్కారానికి సంబంధించి స‌మాచారం, ఉత్త‌మ విధానాలలొ ప‌ర‌స్ప‌ర స‌హ‌కారం.
ఎల‌క్ట్రానిక్ టోల్ క‌లెక్ష‌న్ సిస్ట‌మ్‌తో పాటు ఉచితంగా ఉప‌యోగించుకొనే రహదారుల విష‌యంలో ఆధునిక విధానాలు, సాంకేతిక‌తలకు కూడా ఇది వ‌ర్తిస్తుంది.
రహదారులు, వంతెన‌ల నిర్మాణంలోను రెండు దేశాలు ఉమ్మ‌డిగా చేప‌ట్టే ప‌రిశోధ‌న‌లోను ఆధునిక సాంకేతిక‌త‌ల స‌మాచారాల్ని ఇరు దేశాలు పంచుకొంటాయి.
లాజిస్టిక్స్ పార్కులు, సరకుల ర‌వాణా లాజిస్టిక్స్, ట్రాన్స్‌పొర్టేష‌న్ వేర్ హౌసింగ్, విలువను జోడించిన సేవలను (విఎఎస్‌ ను) ఏర్పాటు చేయ‌డానికిగాను పెట్టుబ‌డుల స‌మీక‌ర‌ణ‌లో స‌మాచారాన్ని, స‌హ‌కారాన్ని ఇచ్చి పుచ్చుకోవ‌డం జ‌రుగుతుంది.
త‌ద్వారా ఆర్ధికాభివృద్ధి జ‌ర‌గ‌డ‌మే కాకుండా వ‌స్తు ర‌వాణా ఎటువంటి ఒడుదొడుకులు లేకుండా జ‌రుగుతుంది.
