గౌరవనీయులైన రాష్ట్రప‌తి గారు, మాన్యులు ఉప రాష్ట్రప‌తి గారు, లోక్‌స‌భ స్పీక‌ర్ మేడ‌మ్‌ గారు, మాజీ ప్ర‌ధాని శ్రీ దేవె గౌడ‌ గారు, మంత్రివర్గ స‌భ్యులు, స‌భ‌లోని అందరు ఇతర స‌భ్యులు, ఈ కార్య‌క్ర‌మానికి హాజ‌రైన వివిధ రంగాల ప్ర‌ముఖుల స‌ందోహానికి వంద‌నం.
జాతి నిర్మాణ ప్ర‌క్రియ‌లో మ‌నను వినూత్న ప‌రిస్థితులవైపు న‌డిపించే క్ష‌ణం త‌ర‌చూ మ‌నకు చేరువై, స‌రికొత్త క‌ల‌లుక‌నే దిశ‌గా లెక్క‌కు మిక్కిలి అవ‌కాశ ద్వారాల‌ను తెరుస్తూంటుంది.
ఇందులో భాగంగానే ఇవాళ అర్ధ‌రాత్రి వేళ‌కు మ‌న‌మంతా క‌ల‌సి జాతి భ‌విష్య‌త్ పురోగ‌మ‌నానికి ప‌థ నిర్దేశం చేయ‌నున్నాం.
ఇప్ప‌టి నుండి మ‌రి కొద్ది క్ష‌ణాలలో మ‌న దేశం స‌రికొత్త ఆర్థిక పాల‌న విధానంవైపు ప‌య‌నం ప్రారంభిస్తుంది.
దేశంలోని మొత్తం 125 కోట్ల మంది ప్ర‌జ‌లు సాక్షులుగా ఈ చారిత్ర‌క ఘ‌ట్టం ఆవిష్కృతం కాబోతోంది.
అయితే, వ‌స్తువులు, సేవ‌ల ప‌న్ను ప్ర‌క్రియ ఒక్క ఆర్థిక రంగానికి మాత్ర‌మే ప‌రిమిత‌మ‌ని నేను భావించ‌డం లేదు.
ఈ విశేష సంద‌ర్భం ఇవాళ భార‌త ప్ర‌జాస్వామ్యంలో స‌హ‌కారాత్మ‌క స‌మాఖ్య భావ‌న‌కు ఒక నిద‌ర్శ‌నంగా నిలుస్తుంది.
ఈ జీఎస్ టి నెట్‌వ‌ర్క్ రూప‌క‌ల్ప‌న‌లో పాల్గొన్న వివిధ బృందాల‌కు మార్గ‌నిర్దేశం చేసిన అనేక‌మంది దిగ్గ‌జాల నిరంత‌ర కృషి వ‌ల్ల‌నే ఇవాళ ఈ చారిత్ర‌క సంద‌ర్భం సాధ్య‌మైంది.
ఈ శుభ‌ప్ర‌ద‌మైన సంద‌ర్భం కోసం మీరంతా మీ విలువైన స‌మ‌యాన్ని కేటాయించ‌డం మ‌హ‌దానందం క‌లిగిస్తోంది.
ఇవాళ, ఇక్క‌డ, ఇలా హాజ‌రైన మీకంద‌రికీ హృద‌య‌పూర్వ‌క స్వాగ‌తం ప‌లుకుతూ నా ధన్యవాదాలు తెలియ‌జేస్తున్నాను.
మేమెంచుకున్న దిశ‌, మేం న‌డ‌చిన ఈ మార్గం, మేం రూపొందించిన ఈ వ్య‌వ‌స్థ వెలుగు చూడ‌ట‌మ‌న్న‌ది కేవలం ఒక బృందం, ఏదో ఒక్క ప్ర‌భుత్వ కృషి ఫ‌లితం కాదు.
ఇది అంద‌రి భాగ‌స్వామ్య వార‌స‌త్వంతో స‌మ‌కూడిన ఫ‌లితం.
అంద‌రి స‌మ‌ష్టి కృషి మ‌మ్మ‌ల్ని ఈ విజ‌యంవైపు న‌డిపించింది.
త‌ద‌నుగుణంగానే పార్ల‌మెంటు సెంట్ర‌ల్ హాలులో ఇవాళ 12 గంట‌ల వేళ‌కు స్వ‌ర్ణాక్ష‌ర లిఖితం కానున్న క్ష‌ణానికి వైతాళికులుగా మ‌నమంతా ఇక్క‌డ ఏక‌మ‌య్యాం.
అనేక‌ మంది గొప్ప జాతీయ నాయ‌కుల అడుగుజాడ‌ల‌తో పునీత‌మైన ప్ర‌దేశం ఇదే.
అదే స‌భాగృహంలో నేడు మ‌న‌మంతా ఆసీనులు కావ‌డం మ‌న‌కెంతో గౌర‌వం.
ఈ దేశ రాజ్యాంగంపై చ‌ర్చ కోసం ఇదే సెంట్ర‌ల్ హాలులో 1946 డిసెంబ‌రు 9న తొలి స‌మావేశం జ‌రిగిన సంద‌ర్భాన్ని ఓసారి మ‌న‌నం చేసుకుందాం.
మ‌న‌కెంతో గ‌ర్వ‌కార‌ణ‌మైన అదే ప్ర‌దేశాన్ని మ‌న‌మిప్పుడు పంచుకుంటున్నాం.
పండిత్ జ‌వాహ‌ర్ లాల్ నెహ్రూ, మౌలానా అబుల్ క‌లాం ఆజాద్‌, స‌ర్దార్ వ‌ల్ల‌భ్‌భాయ్ ప‌టేల్‌, బాబాసాహెబ్ భీంరావు అంబేడ్క‌ర్‌, ఆచార్య కృప‌లానీ, డాక్ట‌ర్ రాజేంద్ర ప్ర‌సాద్‌, స‌రోజినీ నాయుడు ల వంటి దిగ్గ‌జాలైన‌ జాతి నేత‌లు కూర్చున్న ఈ హాలులోని ముందు వ‌రుస ఆస‌నాలు ఎంతో ప‌విత్ర‌త‌ను సంత‌రించుకున్నాయి.
ఇదే మందిరం 1947 ఆగ‌స్టు 15న అర్ధ‌రాత్రి జాతికి స్వాతంత్ర్యం సిద్ధించిన ప‌విత్ర క్ష‌ణానికి సాక్షీభూతంగా నిలిచింది.
తిరిగి 1949 న‌వంబ‌రు 26న ఇదే స‌భా మందిరం రాజ్యాంగాన్ని జాతి ఆమోదించిన చారిత్రక‌ సంద‌ర్భానికి వేదికైంది.
అనేక సంవత్సరాల అనంతరం మ‌రో సారి ఈ మందిరం చ‌రిత్ర పుట‌ల‌లోకి ఎక్కుతోంది.
స‌మాఖ్య నిర్మాణానికి అత్యంత బ‌ల‌మైన అంగంగా రూపుదిద్దుకున్న జిఎస్ టి సంస్క‌ర‌ణ శ్రీ‌కారం చుట్టుకునేందుకు ఇంత‌క‌న్నా ప‌విత్ర‌మైన వేదిక మ‌రేదీ ఉండ‌దు.
అనేక విస్తృత చ‌ర్చ‌లు, అంగీకార‌-అనంగీకారాల న‌డుమ కొత్త మార్గం రూపొందించుకున్నా అవ‌న్నీ దారి త‌ప్పే వేళ మ‌ధ్యేమార్గాన్ని అవ‌లంబించ‌డం ద్వారా భార‌త రాజ్యాంగం ఆవిర్భ‌వించింది!
దేశంలోని ప్ర‌తి ప్రాంతం నుండీ ప్ర‌జ‌ల భాగ‌స్వామ్యంతో రెండు సంవ‌త్స‌రాల 11 నెల‌ల 17 రోజుల‌ పాటు సాగిన చ‌ర్చ‌ల ఫ‌లితమ‌ది.
అదే త‌ర‌హాలో దూరాలోచ‌న‌తో సుదీర్ఘంగా సాగిన మేధో మ‌ధ‌నంతో పాటు అన్ని రాష్ట్ర ప్ర‌భుత్వాల మ‌ద్ద‌తుతో జిఎస్ టి ఆవిర్భ‌వించింది.
మాజీ మంత్రులుస‌హా దేశంలోని అత్యుత్త‌మ మేధావుల‌తో నిరంత‌ర చ‌ర్చ‌లు జిఎస్ టి సాకారం కావ‌డానికి తోడ్ప‌డ్డాయి.
రాజ్యాంగం రూపుదిద్దుకున్న త‌ర్వాత ప్ర‌జ‌లంద‌రికీ స‌మాన అవ‌కాశాలు, స‌మాన హ‌క్కుల చ‌ట్రాన్నిఅది ప్ర‌వేశ‌పెట్టింది.
అయితే, దేశంలో ఆర్థిక సంస్క‌ర‌ణ‌లు తేవడం కూడా జిఎస్ టిలో అంత‌ర్భాగ‌మ‌న్న‌ది అత్యంత ముఖ్య‌మైన అంశం.
దేశ సార్వ‌జ‌నీన అభివృద్ధికి దోహ‌ద‌ప‌డ‌గ‌ల స‌హ‌కారాత్మ‌క స‌మాఖ్య త‌త్వానికి ఇదో గొప్ప ఉదాహ‌ర‌ణ‌.
జిఎస్ టి ప్రారంభంతో ఒక జ‌ట్టుగా భార‌తదేశం త‌న సామ‌ర్థ్యాన్ని, సావ‌ధాన‌త‌ను రుజువు చేసుకుంది.
జిఎస్ టి మండ‌లి ఎలాంటి వ్య‌వ‌స్థ‌ల‌ను రూపొందించిందంటే..
అవ‌కాశాలు అంద‌నివారికి వాగ్దానం చేసిన అన్ని సదుపాయాల‌ను అందుబాటులో ఉంచింది.
జిఎస్ టి రూప‌క‌ల్ప‌న‌తో సంబంధం ఉన్న‌వారంతా రాజ‌కీయాల‌కు అతీతంగా పేద‌ల‌కు సంక్షేమాన్ని దృష్టిలో ఉంచుకుని ఏకాభిప్రాయంతో ప‌నిచేశారు.
ఈ కృషిలో ఆద్యంతం ప్ర‌భుత్వంతో కల‌సి సాగుతూ అన్నివిధాలా స‌హ‌క‌రించిన వారంద‌రికీ అరుణ్ జైట్లీగారు ఇప్ప‌టికే కృత‌జ్ఞ‌త‌లు తెలిపారు.
ఈ మైలురాయిని చేరుకోవ‌డంలో నేతృత్వం వ‌హించిన వారంద‌రికీ నా హృద‌య‌పూర్వ‌క అభినంద‌న‌లు.
దేశంలోని అన్ని రాష్ట్రాల అభివృద్ధికీ ఇప్పుడు స‌మాన అవ‌కాశాలు ద‌క్కుతాయిగ‌నుక ఆ మేర‌కు అపారంగా ల‌బ్ధి పొందుతాయి.
జిఎస్ టి కూడా కేంద్ర‌, రాష్ట్రాలు స‌మాన పాత్ర పోషిస్తున్న‌ రైల్వే వ్య‌వ‌స్థ‌ వంటిదే.
రాష్ట్రాల‌ స్థాయిలో దానికి మ‌ద్ద‌తు ల‌భిస్తున్నా అది ‘‘భార‌తీయ రైల్వేలు’’గా ప‌రిగ‌ణ‌న‌లో ఉంది.
అలాగే కేంద్ర స‌ర్వీసుల అధికారులు దేశంలోని అన్ని రాష్ట్రాల‌లో నియ‌మితుల‌వుతూ కేంద్ర‌, రాష్ట్రాల దృక్కోణాల‌ను స‌మ‌న్వ‌యం చేస్తున్నారు.
ఇప్పుడిక కేంద్ర‌, రాష్ట్రాలు రెండూ ఒకే దిశ‌గా స‌మీకృతంగా కృషిచేసే తొలి వ్య‌వ‌స్థ జిఎస్ టి మాత్ర‌మే.
దేశాన్ని విశేష ప్ర‌గ‌తివైపు న‌డిపించగ‌ల అద్భుత వ్య‌వ‌స్థ అయిన జిఎస్ టి ని ఒక‌ వినూత్న, అద్భుత‌ విజ‌యంగా రాబోయే త‌రాలు గ‌ర్విస్తాయి.
ఇవాళ జిఎస్ టి మండ‌లి 18వ సారి స‌మావేశమైన నేప‌థ్యంలో మ‌రికొద్దిసేప‌టి త‌ర్వాత దేశ‌వ్యాప్తంగా వ‌స్తుసేవ‌ల ప‌న్ను అమ‌లులోకి వ‌స్తుంది.
ప‌విత్ర భ‌గ‌వ‌ద్గీతలోనూ 18 ప‌ర్వాలు ఉండ‌టం యాదృచ్ఛికం కాగా, ప్ర‌స్తుతం మ‌నం విజ‌య‌వంతంగా ముంద‌డుగు వేస్తున్నాం.
ఇదొక సుదీర్ఘ ప్ర‌క్రియ‌..
దీనివెనుక క‌ఠోర శ్ర‌మ‌తో పాటు కొన్ని ఆందోళ‌న‌లు కూడా ఉన్నాయి.
రాష్ట్రాల మ‌దిలో కొన్నిసందేహాలున్నాయి.
కానీ… జాగరూక‌త‌, క‌ఠోర శ్ర‌మ‌తో ఏ కార్యాన్న‌యినా మ‌నం సాధించ‌గ‌లం.
చాణ‌క్యుడు ఏం చెప్పాడో చూడండి..
यद दुरं यद दुराद्यम, यद च दुरै, व्यवस्थितम्,
