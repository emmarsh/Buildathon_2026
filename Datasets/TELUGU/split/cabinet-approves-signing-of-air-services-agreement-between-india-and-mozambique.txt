భార‌తదేశం, మొజాంబిక్‌ల మ‌ధ్య విమాన సేవ‌ల ఒప్పందం (ఎ ఎస్‌ ఎ)పై సంత‌కాల‌కు కేంద్ర మంత్రిమండ‌లి ఆమోదం తెలిపింది.
ప్ర‌ధాన మంత్రి శ్రీ న‌రేంద్ర మోదీ ఈ రోజు జరిగిన కేంద్ర మంత్రివ‌ర్గ స‌మావేశానికి అధ్య‌క్ష‌త వ‌హించారు.
భార‌తదేశం, మొజాంబిక్ ల మ‌ధ్య ప్ర‌స్తుతం విమాన సేవ‌ల ఒప్పందాలు ఏవీ లేవు.
ఈ రెండు దేశాల‌ మ‌ధ్య వైమానిక అనుసంధానాన్ని ప్రోత్స‌హించేందుకు విమాన సేవ‌ల ఒప్పందానికి సంబంధించిన పూర్తి పాఠాన్ని సిద్ధం చేసేందుకు 2011లో సంప్ర‌దింపులు మొదలయ్యాయి.
ఆర్థిక మంత్రిత్వ శాఖ (రెవెన్యూ విభాగం/ఆర్థిక వ్య‌వ‌హారాల విభాగం), విదేశీ వ్య‌వ‌హారాల శాఖ‌, చట్టం మరియు న్యాయం శాఖ (చ‌ట్ట‌ సంబంధ వ్య‌వ‌హారాల విభాగం)ల‌తో సంప్ర‌దించి విమాన సేవ‌ల ఒప్పందం (ఎ ఎస్‌ ఎ) ముసాయిదా పాఠాన్ని సిద్ధం చేశారు.
ఈ ఒప్పందంలోని ప్ర‌ధాన అంశాలు ఇలా ఉన్నాయి:-
అ) ప్రతి దేశం బ‌హుళ విమాన‌యాన‌ సంస్థ‌లను ఎంపిక చేయ‌వ‌చ్చు.
ఆ) అలా ఎంపిక అయిన ఒక్కొక్క దేశపు విమానయాన సంస్థ‌లు త‌మ‌లో తాము గాని, లేదా ఇత‌రుల‌తో గాని, లేదా మూడో ప‌క్షంతో గాని స‌హ‌కార మార్కెటింగ్ ఒప్పందాలను కుదుర్చుకోవ‌చ్చు.
ఇ) ఎంపిక అయిన ద్వైపాక్షిక‌ విమానయాన సేవ‌ల సంస్థ‌లు అవతలి దేశపు భూభాగంలో విమానయాన సేవల విక్ర‌యం, అభివృద్ధి ల కోసం రెండు దేశాల భూభాగంలో త‌మ కార్యాల‌యాలను ఏర్పాటు చేసుకోవ‌డానికి ఎ ఎస్ ఎ వీలు కల్పిస్తుంది.
ఈ) రెండు దేశాలూ ఎంపిక చేసిన విమాన‌యాన సంస్థ‌లు త‌మ‌ మ‌ధ్య కుదిరిన ఒప్పందానికి అనుగుణంగా నిర్దేశిత మార్గాలలో విమాన‌యాన సేవ‌లను అందించేందుకు న్యాయమైన, స‌మానమైన అవ‌కాశాలను క‌లిగి ఉండాలి.
ఉ) పైన ప్రస్తావించిన అంశాలతో పాటు, నిర్వ‌హ‌ణ సంబంధ అనుమ‌తిని రద్దుపరచడానికి, లేదా తాత్కాలికంగా నిలిపివేయడానికి ఉద్దేశించిన నిబంధ‌న‌ల‌ను విమాన సేవ‌ల ఒప్పందం (ఎ ఎస్‌ ఎ)లో పొందుప‌రిచారు.
అలాగే అంగీక‌రించిన సేవ‌ల నిర్వ‌హ‌ణ‌కు సంబంధించిన సూత్రాలను, వాణిజ్య అవ‌కాశాలను; ర‌క్ష‌ణ‌- భ‌ద్ర‌త‌లకు సంబంధించిన ఉపనిబంధ‌న‌ను భార‌త నమూనా విమాన సేవ‌ల ఒప్పందం తరహాలో ఎ ఎస్‌ ఎలో చేర్చారు.
