దేశం విడిచి ప‌లాయ‌న‌మ‌య్యే ఆర్థిక నేర‌స్తుల‌కు సంబంధించి ఫ్యుజిటివ్‌ ఎక‌న‌మిక్ అఫెండ‌ర్స్ బిల్లు 2018ని పార్ల‌మెంటులో ప్ర‌వేశ‌పెట్టేందుకు కేంద్ర ఆర్థిక‌మంత్రిత్వ‌శాఖ ప్ర‌తిపాద‌న‌ల‌ను ప్ర‌ధాన‌మంత్రి శ్రీ న‌రేంద్ర మోదీ అధ్య‌క్ష‌త‌న స‌మావేశ‌మైన కేంద్ర కేబినెట్ ఆమోదించింది.
భార‌తీయ కోర్టుల ప‌రిధికి వెలుప‌ల ఉంటూ భార‌తీయ చ‌ట్ట‌ప‌ర‌మైన ప్ర‌క్రియ‌నుంచి త‌ప్పించుకునేందుకు ఆర్థిక నేర‌స్తులు ప్ర‌య‌త్నించకుండా నిరోధించేందుకు త‌గిన చ‌ర్య‌ల‌ను రూపొందించేందుకు ఈ బిల్లు స‌హాయ‌ప‌డుతుంది.
ఇలాంటి నేరాలు జ‌రిగిన సంద‌ర్భాల‌లో వాటి మొత్తం విలువ 100 కోట్ల రూపాయ‌లు లేదా అంత‌కు మించి ఉన్న సంద‌ర్భాల‌లొ అలాంటి కేసులు ఈ బిల్లు ప‌రిధి కిందికి వ‌స్తాయి.
ప్ర‌భావంః ఆర్థిక నేర‌స్తులు తిరిగి భార‌తదేశానికి వ‌చ్చి తాము పాల్ప‌డిన ఆర్థిక నేరాల ద‌ర్యాప్తును ఎదుర్కొనేలా వారిపై ఒత్తిడి తెచ్చి చ‌ట్ట‌బ‌ద్ధ పాల‌న‌ను తిరిగినెల‌కొల్పేందుకు ఈ బిల్లు వీలు క‌ల్పించ‌నుంది.
అలాగే ఆర్థిక నేర‌స్తులు బ్యాంకుల‌కు, ఇత‌ర ఆర్థిక సంస్థ‌ల‌కు ఎగ‌వేసిన సొమ్మును తిరిగి గ‌రిష్ఠ స్థాయిలో స్వాధీనం చేసుకునేందుకు ఈ బిల్లు వీలు క‌ల్పిస్తుంది.
దీనివ‌ల్ల ఇలాంటి ఆర్థిక సంస్థ‌ల ప‌నితీరు బాగుంటుంది.
ఈ బిల్లు కింద ప‌లాయిత ఆర్థిక నేర‌స్తుల‌కు సంబంధించి దేశంలోను ,దేశం వెలుప‌ల గ‌ల ఆస్తుల‌ను వీలైనంత త్వ‌ర‌గా స్వాధీనం చేసుకునేందుకు ప్ర‌త్యేక వ్య‌వ‌స్థ‌ల‌ను ఏర్పాటు చేయ‌నున్నారు.
ఇది దేశం నుంచి ప‌లాయ‌నమైన ఆర్థిక నేర‌స్తులు భార‌త‌దేశానికి తిరిగి వ‌చ్చి త‌మ‌పై గ‌ల నేరాల విష‌యంలో భార‌తీయ కోర్టుల విచార‌ణ‌కు నిలిచేలా చేయ‌డానికి ఉప‌క‌రిస్తుంది.
బిల్లుల‌లోని ముఖ్యాంశాలుః 1.
ఎవ‌రైనా వ్య‌క్తిని ప‌లాయిత ఆర్థిక నేర‌స్తుడిగా ప్ర‌క‌టించాల్సిందిగా కోరుతూ ప్ర‌త్యేక న్యాయ‌స్థానం ముందు ద‌ర‌ఖాస్తు చేసుకునేందుకు వీలు క‌ల్పిస్తుంది.
2. దేశంనుంచి ప‌లాయ‌న‌మైన ఆర్థిక నేర‌స్తుడి ఆస్తిని స్వాధీనం చేసుకోవ‌చ్చు.
3. ప‌లాయిత ఆర్థిక నేర‌స్తుడిగా అభియోగాలు ఎదుర్కొంటున్న‌వ్య‌క్తికి ప్ర‌త్యేక కోర్టు ద్వారా నోటీసులు ఇవ్వ‌వ‌చ్చు.
4. ప‌లాయ‌న‌మైన ఆర్థిక నేర‌స్తులుగా ప్ర‌క‌టింబ‌డిన వారు, ఆర్థిక నేరాల‌ద్వారా సంపాదించిన సొమ్మును, ఆస్తిని స్వాధీనం చేసుకోవ‌డం 5.
ఇలాంటి ఆర్థిక నేర‌స్తుల‌కు సంబంధించి వారికి సంబంధించి భార‌త‌దేశంలో, ఇత‌ర దేశాల‌లోనూ గ‌ల‌ ఇత‌ర‌ ఆస్తులు, బినామీ ఆస్తులను స్వాధీనం చేసుకునేందుకు వీలు క‌ల్పిస్తుంది.
6. ఏదైనా సివిల్ క్లెయిమ్ త‌ర‌ఫున త‌మ‌ను తాము డిఫెండ్ చేసుకోవ‌డానికి ఆర్థిక నేర‌స్తుల‌కు ఎలాంటి అవ‌కాశం లేకుండా చేస్తారు.
7. ఈ చ‌ట్టం కింద స్వాధీనం చేసుకున్న ఆస్తిని అమ్మేందుకు లేదా దాని నిర్వ‌హ‌ణ‌కు ఒక అడ్మినిస్ట్రేట‌ర్‌ను నియ‌మించనున్నారు.
ఏదైనా ఒక ద‌శ‌లో డిక్ల‌రేష‌న్‌కు ముందు ప్రొసీడింగ్స్ జ‌రిగే స‌మ‌యంలో , ప‌రారైన ఆర్థిక నేర‌స్తుడు తిరిగి భార‌త‌దేశానికి వ‌చ్చి సంబంధిత న్యాయ‌స్థానం ముందు విచార‌ణ‌కు నిలిస్తే, ప్ర‌తిపాదిత చ‌ట్టం కింద ప్రొసీడింగ్స్‌ను నిలిపివేయ‌వచ్చు.
ప‌రారైన నేర‌స్తులు త‌మ కౌన్సిల్ ద్వారా వాద‌న‌లు వినిపించుకునేందుకు , స‌మాధానం దాఖ‌లు చేయ‌డానికి త‌గిన స‌మ‌యం ఇవ్వ‌డం, అలాంటి వ్య‌క్తికి దేశంలోను వెలుప‌ల‌ నోటీసు జారీచేయ‌డం, హైకోర్టుకు అప్పీలు చేసుకోవ‌డానికి అవ‌స‌ర‌మైన రాజ్యాంగ‌ప‌ర‌మైన ర‌క్ష‌ణ‌ల విష‌యంలో అన్ని జాగ్ర‌త్త‌లు తీసుకోవ‌డం జ‌రుగుతుంది.
ఇంకా ఈ చ‌ట్టం ప్ర‌కారం, ప‌రారిత నేర‌స్తులనుంచి స్వాధీనం చేసుకున్న ఆస్తుల నిర్వ‌హ‌ణ‌, వేలం విష‌యంలో అడ్మినిస్ట్రేట‌ర్‌ను నియ‌మించేందుకు బిల్లు వీలుక‌ల్పించ‌డం జ‌రుగుతుంది.
అమ‌లు వ్యూహం, , లక్ష్యాలుః భార‌త‌దేశ కోర్టుల ప‌ర‌ధికి వెలుప‌ల ఉంటూ ,భార‌తీయ న్యాయ ప్ర‌క్రియ‌ను త‌ప్పించుకునేందుకు ఆర్థిక నేర‌స్తులు ప్ర‌య‌త్నించ‌కుండా చూసేందుకు, ప్ర‌స్తుత చ‌ట్టాల‌లోని లోపాల‌ను తొల‌గించేందుకు ఈ బిల్లును ప్ర‌తిపాదించారు.
ఎవ‌రైనా వ్య‌క్తిని దేశం నుంచి ప‌రారైన ఆర్థిక నేర‌స్తుడిగా ప్ర‌క‌టించేందుకు కోర్టుకు (ప్ర‌వెన్ష‌న్ ఆఫ్ మ‌నీ లాండ‌రింగ్ చ‌ట్టం 2002 కింద ప్ర‌త్యేక కోర్టు) వీలు క‌ల్పిస్తుంది.
షెడ్యూల్డ్ నేరాల‌కు పాల్ప‌డి, క్రిమినల్ ప్రాసిక్యూష‌న్‌ను త‌ప్పించుకునేందుకు దేశం విడిచివెళ్లి తిరిగి భార‌త‌దేశానికి రావ‌డానికి నిరాక‌రించే వారి విష‌యంలో అరెస్టు వారెంటు జారీ అయిన‌ వ్య‌క్తిని ఫ్యుగిటివ్ ఆర్థిక నేర‌స్తుడిగా భావిస్తారు.షెడ్యూలు ఆర్థిక నేరాల జాబితాను బిల్లు షెడ్యూలులో పేర్కొన్నారు.
ఇలాంటి కేసుల‌తో కోర్టులకు భారం కాకుండా ఉండేందుకు ఇలాంటి నేరాల‌తో ముడిప‌డిన కేసుల మొత్తం విలువ వంద కోట్ల రూపాయ‌లు అంత‌కు మించి ఉన్న వాటిని బిల్లు ప‌రిధికిందికి తీసుకురానున్నారు.
నేప‌థ్యంః క్రిమిన‌ల్ ప్రొసీడింగ్స్‌ను ఊహించి,లేదా క్రిమిన‌ల్ ప్రొసీడింగ్స్ పెండింగ్‌లో ఉన్న స‌మ‌యంలో ప‌లువురు ఆర్థిక నేర‌స్తులు భార‌తీయ కోర్టుల ప‌రిధినుంచి త‌ప్పించుకునేందుకు దేశం విడిచి ప‌రారౌతున్న సంద‌ర్భాలు చాలా ఉన్నాయి.
ఈ ఆర్థిక నేర‌స్తులు భార‌తీయ కోర్టుల‌ను తప్పించుకు తిరగ‌డం వ‌ల్ల ఎన్నో విప‌రీత ప‌రిణామాలకు కార‌ణ‌మౌతోంది.ముందుగా, క్రిమిన‌ల్ కేసుల ద‌ర్యాప్తు ముందుకు సాగ‌డానికి విఘాతం క‌లుగుతుంది.
రెండోది,న్యాయ‌స్థానాల విలువైన స‌మ‌యం వృధా అవుతుంది.
మూడోది భార‌త‌దేశంలో చ‌ట్ట‌బద్ద పాల‌నను త‌క్కువ చేసేదిగా ఉంటుంది.
ఇలాంటి ఆర్థిక నేరాల విష‌యంలో చాలావ‌ర‌కు బ్యాంకుల లోన్లు తిరిగి చెల్లించ‌నివే ఉంటాయి.ఫ‌లితంగా బ్యాంకింగ్ రంగం ప‌నితీరుపై ఇది తీవ్ర‌ ప్ర‌భావం చూపుతున్న‌ది.
ప్ర‌స్తుత స‌మ‌స్య తీవ్ర‌త‌ను ఎదుర్కొనేందుకు స‌రిపోయేవిధంగా ప్ర‌స్తుత చ‌ట్టాల‌లోని సివిల్‌, క్రిమిన‌ల్ నిబంధ‌న‌లు లేవు.
అందువ‌ల్ల ఇలాంటి నేరాల‌ను అదుపు చేసేందుకు రాజ్యాంగ‌ప‌రంగా అనుమ‌తించిన రీతిలో క‌ఠిన‌మైన చ‌ర్య‌ల‌కు వీలుక‌ల్పించే విధంగాఇలాంటి నేరాల‌ను అరిక‌ట్టేందుకు, చ‌ట్టం ఉండాల్సిన అవ‌స‌రాన్ని గుర్తించి ప్ర‌స్తుత బిల్లుకు రూప‌క‌ల్ప‌న చేశారు.
అవినీతి సంబంధిత కేసుల‌లో శిక్ష‌తో సంబంధం లేకుండా , ఆస్తుల జ‌ప్తుకు, అవినీతిపై ఐక్య‌రాజ్య స‌మితి ఒప్పందం( భార‌త‌దేశం దీనిని 2011 లో రాటిఫై చేసింది) నిర్దేశిస్తున్న‌ది.
ప్ర‌స్తుత బిల్లు ఈ సూత్రాన్ని పాటిస్తున్న‌ది.
ఈ నేప‌థ్యంలో 2017-2018 బ‌డ్జెట్‌లో కేంద్ర ప్ర‌భుత్వం ఇందుకు సంబంధించిన ప్ర‌క‌ట‌న చేసింది.
ఇలాంటి ఆర్థిక నేరాల‌కుపాల్ప‌డిన వారు చ‌ట్టం ముందు హాజ‌రై ,సంబంధిత నేర విచార‌ణా వ్య‌వ‌స్థ‌ముందు హాజ‌ర‌య్యే వ‌ర‌కు ప‌రారీలో ఉన్న నిందితుల ఆస్తుల జప్తుకు కొత్త చ‌ట్టం తీసుకురావ‌డానికి లేదా చ‌ట్ట‌ప‌రంగా త‌గిన మార్పులు తీసుకువ‌చ్చే అంశాన్ని ప‌రిశీలిస్తున్న‌ట్టు ప్ర‌భుత్వం స్ప‌ష్టం చేసింది.
