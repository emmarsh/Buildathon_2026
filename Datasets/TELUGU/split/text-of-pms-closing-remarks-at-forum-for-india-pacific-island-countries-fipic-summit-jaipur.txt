గౌరవనీయులారా,
మనం అంతర్జాతీయంగా ఎదుర్కొంటున్న సవాళ్ళకు దీటుగా అధిగమించేందుకు ద్వైపాక్షిక సహకారంపై మీరు వ్యక్తం చేసిన అభిప్రాయాలు, సిఫారసులకు కృతజ్ఞతలు.
మీరు వ్యక్తం చేసిన అభిప్రాయాలు చాలా విలువైనవి.
అంతర్జాతీయ వేదికలపై వివిధ అంశాలపై మీరు వ్యక్తం చేసిన ఆందోళనల విషయంలో మేం నిరంతరం అప్రమత్తంగా ఉంటామని మీకు మరోసారి హామీ ఇస్తున్నాను.
మీ అవసరాలు, ప్రాధాన్యతలకు అనుగుణంగా మా ద్వైపాక్షిక సహకారాన్ని రూపొందించుకుంటాం.
కొన్ని అంతర్జాతీయ అంశాలు, వాటిలో మన సహకారంపై నా ఆలోచనలు మీతో పంచుకోవాలనుకుంటున్నాను.
వాతావరణ మార్పులు మనందరికీ అత్యంత ఆందోళనకరమైన అంశం అన్నది సుస్పష్టం.
వాతావరణ మార్పులకు వ్యతిరేకంగా పోరాడడం భారత జాతీయ ప్రాధాన్యత.
మా పురాతన చరిత్ర, సంస్కృతి అందించిన సహజసిద్ధమైన స్వభావంతో కూడా మేము దీన్ని స్వచ్ఛందంగా మాప్రాధాన్యతగా ఎంచుకున్నాం.
దీనికి తోడు పరిణతి పొందిన మా స్వప్రయోజనాలు, భూగోళం భవిష్యత్తు కూడా దీన్ని మేం ప్రాధాన్యతగా ఎంచుకోవడానికి దోహదకారి అయిన అంశాలు.
ఈ అంశాలు దృష్టిలో ఉంచుకునే 2022 నాటికి అదనంగా 175 గిగావాట్ల పునరుత్పాదక ఇంధన వనరుల ఉత్పత్తి లక్ష్యంగా మేం నిర్దేశించుకున్నాం.
ఇలాంటి జాతీయ కార్యాచరణలన్నీ శక్తివంతమైన అంతర్జాతీయ భాగస్వామ్యంతోనే విజయవంతం అవుతాయి.
కర్బన ఉద్గారాల తగ్గింపు లక్ష్యాల గురించి మాట్లాడే ముందు అందుకు అవసరమైన టెక్నాలజీ అందరికీ అందుబాటులో ఉండడం, హరిత ఇంధనాల్లోకి పరివర్తన చెందేందుకు అవసరమైన ఆర్థిక వనరులపై కూడా దృష్టి పెట్టాల్సిన అవసరం ఉంది.
ఇలాంటి కృషి చేయని పక్షంలో పెద్ద ఆశయంతో ఏర్పాటు చేసుకున్న ఏ లక్ష్యం అయినా నీరు గారిపోతుందని మన అనుభవాలు నిరూపించాయి.
మన ప్రజల జీవితాలు, ఆర్థిక వ్యవస్థలపై ప్రభావం చూపుతున్న వాతావరణ మార్పుల అంశంపై అంతర్జాతీయ కట్టుబాటు గురించి కూడా మనం చర్చించాల్సి ఉంది.
పారిస్ సిఒపి 21 సదస్సులో సమగ్ర, సమతూక, నిష్పాక్షిక ఫలితాలు సాధించేందుకు మీ అందరితోను, ఇతర దేశాలతోను భారత్ కలిసి పని చేస్తుంది.
మీ ప్రయోజనాలన్నింటికీ మా వాక్ శక్తి కూడా జోడవుతుంది.
గౌరవనీయులారా
ప్రపంచం యావత్తు సమతూకంగాను, మరింత సమ్మిళితంగాను ఉండాలంటే ఐక్యరాజ్యసమితి భద్రతా మండలిలో సంస్కరణలు అవసరమని నేను ఈ శిఖరాగ్రం ప్రారంభ కార్యక్రమంలో ప్రస్తావించాను.
ఐక్యరాజ్యసమితి 70వ సర్వసభ్య సమావేశంలో రూపొందించిన చర్చలముసాయిదాను, ముగింపు చర్చలను ఆసరా చేసుకుని సర్వ ప్రతినిధి సభ అధ్యక్షుడు రూపొందించిన ముసాయిదాను సత్వరం ఆమోదించాల్సిన అవసరం ఉందని ఇంతకు ముందు చెప్పిన మాటనే నేను మరోసారి ఉద్ఘాటిస్తున్నాను.
నేను గతంలోనే చెప్పినట్టు మీ అందరివీ సముద్ర రాజ్యాలు.
స్థిరమైన విధానాలతోమన సాగరాలన్నింటి పూర్తి సామర్థ్యాలు వినియోగంలోకి తెచ్చేందుకు మీతో కలిసి పని చేయడానికి భారత్ ఆసక్తిగా ఎదురు చూస్తోంది.
వివిధ ద్వీపకల్ప దేశాల్లో సస్టెయినబుల్ కోస్టల్ అండ్ ఓషన్ రీసెర్చ్ ఇన్స్టిట్యూట్, మెరైన్ బయాలజీ రీసెర్చ్ స్టేషన్లు ఏర్పాటు చేసేందుకు భారత్ సిద్ధంగా ఉంది.
భారత్లో పని చేస్తున్న వివిధ సంస్థల్లో సామర్థ్యాల విస్తరణ, పరిశోధన సహకారాన్ని తక్షణం ప్రారంభిస్తాం.
2016లో న్యూఢిల్లీలో సముద్ర ఆర్థిక వ్యవస్థలు మరియు పసిఫిక్ ద్వీప దేశాల అంతర్జాతీయ సదస్సు నిర్వహించేందుకు మేం ఆసక్తిగా ఉన్నాం.
14 పసిఫిక్ ద్వీప దేశాల అధికారులు, వ్యక్తిగత నిపుణులందరికీ స్వాగతం పలకడానికి మేమందరం సిద్ధంగా ఉన్నాం.
హిందూ మహాసముద్రంలోని ద్వీప దేశాలన్నింటికీ తీర జలాల నిఘా, హైడ్రోగ్రాఫిక్ సర్వేలు నిర్వహించేడంలోను, సామర్థ్యాల విస్తరణలోను భారత నౌకాదళం సహకారం అందిస్తోంది.
ఆయా దేశాలు తమ ప్రాదేశిక తీర ప్రాంతాలను సమర్థవంతంగా గుర్తించుకునేందుకు, ఇఇజడ్లలో భద్రతను పటిష్ఠం
చేసుకునేందుకు ఈ సహకారం దోహదకారి అయింది.
పసిఫిక్ సముద్ర ద్వీప దేశాలకు కూడా ఈ తరహా సహకారాన్ని విస్తరించేందుకు మేం సిద్ధంగా ఉన్నాం.
పసిఫిక్ సముద్ర దేశాల్లో భారత నౌకాదళం సుహృద్భావ పర్యటనల కోసం కూడా మేం ఎదురు చూస్తున్నాం.
ఆయా దేశాల్లో వైద్య సేవలకు అక్కడకు వచ్చే నౌకలు మెడికల్ క్యాంపులు కూడా నిర్వహిస్తాయి.
మన భవిష్యత్తు సముద్రాలు, అంతరిక్షంతో మాత్రమే ముడిపడి లేదు.
ఆ రెండింటికీ మధ్య సన్నిహిత సంబంధం కూడా ఉంది.
భూ, జల వనరులు విస్తరించుకోవడం, మత్స్య సంపద ఉండే ప్రాంతాల గుర్తింపు, అటవీ వనరుల నిర్వహణ, తీర, సముద్ర అధ్యయనం, వాతావరణమార్పులు, వైపరీత్యాల నిర్వహణకు సంబంధించిన మద్దతు వ్యవహరాల్లో అంతరిక్ష వనరులు, టెక్నాలజీ మనకి సహాయంగా నిలుస్తాయి.
మొత్తం పసిఫిక్ ప్రాంతం అంతటికీ సేవలందించేందుకు పసిఫిక్ సముద్ర దేశాల్లో ఎక్కడైనా స్పేస్ టెక్నాలజీ అప్లికేషన్ సెంటర్ ఏర్పాటు చేసేందుకు, అంతరిక్ష అప్లికేషన్ల నిర్వహణలో శిక్షణకు అవసరమైన ప్రత్యేక కోర్సుల నిర్వహించేందుకు మేం సహకారం అందిస్తాం.
మా కుజగ్రహ యాత్రలో ఫిజీ మద్దతు అమూల్యమైనది.
భవిష్యత్తులో మేం చేపట్టే ఇలాంటి ప్రాజెక్టుల్లో ట్రాకింగ్, కమాండ్ కోసం, టెలీమెట్రీ కోసం పసిఫిక్ దేశాల మద్దతు కోరుతున్నాం.
మనందరం ప్రకృతి వైపరీత్యాలకు గురయ్యే ముప్పును ఎదుర్కొంటున్నాం.
కాని వాటి వల్ల ప్రజలపై పడే ప్రభావాన్ని తగ్గించుకోవడం సాధ్యమే.
ప్రకృతి వైపరీత్యాలు దీటుగా ఎదుర్కొనేందుకు అవసరమైన సామర్థ్యాలను ద్వీప దేశాలకు కల్పించేందుకు ప్రధానంగా వైపరీత్యాలను ముందస్తుగా హెచ్చరించి వైపరీత్యాలు ఏర్పడిన సమయంలో సత్వర స్పందనకు అవసరమైన అంతరిక్ష సాంకేతిక పరిజ్ఞానం అందించేందుకు భారత్ సిద్ధంగా ఉంది.
భారత, పసిఫిక్ దేశాల సహకారంలో మానవ వనరులు అత్యంత కీలకమైన అంశం.
ఒక జాతి భవిష్యత్తును తీర్చి దద్దడం కన్నా మంచి సహకారం మరొకటి ఉండదు.
భారత నిర్వహణలోని సాంకేతిక, ఆర్థిక సహకార కార్యక్రమంలో ఫిజీకి 110 స్లాట్లు కేటాయించగా మిగతా 13 దేశాలకు స్లాట్లను 119 నుంచి 238కి రెట్టింపు స్థాయిలో పెంచడం జరిగింది.
భారత్లో కళాశాల విద్యాభ్యాసం చేస్తున్న ఫిజీ విద్యార్థులకు అందిస్తున్న 33 స్కాలర్షిప్లకు తోడు మిగతా 13 పసిఫిక్ దేశాలకు కూడా ఒక్కో దేశానికి రెండేసి స్కాలర్షిప్లు అందించడానికి భారత్ సిద్ధంగా ఉంది.
పసిఫిక్ దేశాల దౌత్యవేత్తలకు అందిస్తున్న శిక్షణ కార్యక్రమాలను విస్తరించడానికి, బెంగళురులోని ఐఐఎంలో రెండు వారాల బిజినెస్ మేనేజ్మెంట్ కోర్సు అందించడానికి కూడా సిద్ధంగా ఉన్నాం.
గత మూడు సంవత్సరాల కాలంలో ఎనిమిది పసిఫిక్ ద్వీప దేశాలకు చెందిన 43 మంది గ్రామీణ మహిళలకు సోలార్ ఇంజనీర్లుగా శిక్షణ ఇచ్చాం.
ఒక్కో పసిఫిక్ సముద్ర ద్వీప దేశంలోను రెండు వందలు ఇళ్ళ వంతున 2800 ఇళ్ళకు సోలార్ ఎనర్జీ అందించేందుకు మరో 70 మంది మహిళా సోలార్ ఇంజనీర్లకు శిక్షణ ఇచ్చేందుకు మేం కట్టుబాటు ప్రకటిస్తున్నాం.
దీని వల్ల కోట్లాది అమెరికన్ డాలర్ల విలువైన కిరోసిన్ ఆదా కావడంతో పాటు మహిళలకు ఉపాధి కూడా లభిస్తుంది.
పసిఫిక్ తీర ద్వీపదేశాలు ఒక్కోదానిలో కనీసం ఒక సమాచార సాంకేతిక లేబరేటరీ ఏర్పాటు చేసేందుకు భారత్ సిద్ధంగా ఉందని ప్రకటించేందుకు నేను ఆనందిస్తున్నాను.
దీని వల్ల ఆయా దేశాల్లో ఐటి మౌలిక వసతులు అభివృద్ధి కావడంతో పాటు టెలీ మెడిసిన్, టెలీ ఎడ్యుకేషన్ సేవలు విస్తరిస్తామన్న మా కట్టుబాటును అమలుపరచడం కూడా సాధ్యం అవుతుంది.
వాణిజ్యబంధాన్ని కూడా మరింత పటిష్ఠం చేసుకోవడానికి మేం సిద్ధంగా ఉన్నాం.
న్యూఢిల్లీలోని ఫిపిక్ కార్యాలయానికి అదనంగా పసిఫిక్ దేశాల్లో మైక్రో చిన్న, మధ్య తరహా పరిశ్రమల అభివృద్ధి, కొబ్బరి ప్రాసెసింగ్ యంత్రపరికరాల కొనుగోలు, బియ్యం, చెరకు దిగుబడి పెంపునకు అవసరమైన మద్దతు ఇస్తాం.
వర్థమాన ద్వీప దేశాల మార్కెటింగ్ అనుసంధానం మెరుగుపరిచేందుకు కూడా మేం సహకరిస్తాం.
మీ దేశాల్లో ఆరోగ్య సర్వీసుల సామర్థ్యాల విస్తరణకు కూడా మేం సహకరిస్తాం.
పసిఫిక్ దేశాలకు ప్రస్తుతం జనరిక్ ఔషధాలను ఇతర రూట్ల ద్వారా ఎగుమతి చేయాల్సి రావడం వల్ల అవి ప్రియంగా ఉన్నాయి.
ఈ అసౌకర్యాన్ని నివారించే మరింత చౌకగా జనరిక్ ఔషధాలు అందించేందుకు పసిఫిక్ ద్వీప ప్రాంతంలో ఒక ఉత్పత్తి, పంపిణీ సెంటర్ ఏర్పాటు చేసేందుకు, దానికి అవసరమైన ఆర్థిక సహకారం అందించేందుకు కూడా భారత్ సిద్ధంగా ఉంది.
భిన్న దేశాల మధ్య బంధాన్ని బలోపేతం చేసేందుకు మానవ బంధాన్ని మించింది లేదు.
పసిఫిక్ సముద్ర ప్రాంత దేశాలకు ఎలక్ర్టానిక్ వీసాల సదుపాయం కల్పిస్తున్నట్టు మేం ఇప్పటికే ప్రకటించాం.
దీనికి తోడు పసిఫిక్ ద్వీపకల్ప దేశాల ప్రజలకు గ్రాటిస్ వీసాలు అందించేందుకు కూడా సిద్ధంగా ఉన్నట్టు ప్రకటించేందుకు మేం ఆనందిస్తున్నాం.
మీ దేశాలన్నింటిలోనూ సంస్కృతి, వినోదం, వార్తలు, విద్యా కార్యక్రమాలు ఇంగ్లీష్, హిందీ భాషల్లో ప్రసారం చేసేందుకు జాతీయ బ్రాడ్కాస్టింగ్ ఏజెన్సీ ప్రసార భారతి సిద్ధంగా ఉంది.
అంతే కాదు ఆయా దేశాల బ్రాడ్కాస్టర్లకు రానున్న కొద్ది నెలల్లో శిక్షణా కార్యక్రమాలు నిర్వహించేందుకు కూడా ప్రసార భారతి సంసిద్ధత ప్రకటిస్తోంది.
మీ దేశాలన్నింటిలోనూ విశ్వవిద్యాలయాలకు పుస్తకాల సరఫరాకు, ఇ లైబ్రరీల ఏర్పాటుకు భారత్ సిద్ధంగా ఉంది.
గౌరవనీయులారా
స్వల్పకాలంలోనే మనం స్థిరమైన అభివృద్ధిని సాధించాం.
ఒకరి అవసరాలపై మరొకరికి ఆందోళన, సుహృద్భావంతో కూడిన బాంధవ్యం ఎంత పటిష్ఠంగా ఉంటుందో మనందరం కలసి నిరూపించాం.
సమ్మిళిత ప్రయోజనాలు, అందరికీ ఆందో|ళన కలిగించే సవాళ్ళ ఆధారంగా ఉత్పాదక బాంధవ్యాల ఏర్పాటుకు భౌగోళిక అవరోధాలుండవని మనం నిరూపించాం.
21వ శతాబ్దిలో ఈ సహకారానికి మరింత ప్రాధాన్యత ఉంది.
ఇలాంటి భాగస్వామ్యాలకు మీ మద్దతు భారత్కు చాలా అవసరం.
ఒకే తరహా ఆశలు మూలంగా ఉన్న సమభాగస్వామ్యాల ద్వారా మాత్రమే మనందరం విజయం సాధించగలుగుతాం.
మా వసుధైవ కుటుంబకం విశ్వాసం ఆధారంగా ఏర్పడిన మైత్రీబంధం ఇది.
విశ్వం అంతా ఒక్కటే అని ఆ సిద్ధాంతం ప్రబోధిస్తుంది.
ఇలాంటి భాగస్వామ్యాల ద్వారా మాత్రమే మనం పరస్పరం అభివృద్ధి చెందగలుగుతాం.
మీ అందరూ మాతోఉండడం మాకు పెద్ద గౌరవం.
మీ అందరూ ఈ పర్యటనతో సంతృప్తి చెందారని ఆశిస్తున్నాం.
మరింత తరచుగా భారత్ సందర్శించేందుకు ఈ పర్యటన మీకు స్ఫూర్తిగా నిలుస్తుందని ఆశిస్తున్నా.
ధన్యవాదాలు…
————————
