అంతరిక్షాన్ని శాంతియుత ప్రయోజనాల కోసం ఉపయోగించుకోవడంలో సహకారం కోసం భారతదేశానికి, అఫ్గానిస్తాన్ కు మధ్య అవగాహనపూర్వక ఒప్పంద పత్రం (ఎమ్ ఒ యు) కు మంత్రివర్గం ఎక్స్- పోస్ట్ ఫ్యాక్టో ఆమోదం తెలిపింది.
ప్ర‌ధాన మంత్రి శ్రీ న‌రేంద్ర మోదీ కేంద్ర మంత్రివ‌ర్గ స‌మావేశానికి అధ్య‌క్ష‌త వ‌హించారు.
విద్య, వ్యవసాయం, వాతావరణ సంబంధిత ముందస్తు అంచనాలు, టెలికమ్యూనికేషన్ లు, గ్రామీణ ప్రజల ఆరోగ్యం, పారిశుధ్యం, పట్టణ ప్రాంతాల అభివృద్ధి, రిసోర్స్ మ్యాపింగ్ నేవిగేషన్, రిమోట్ సెన్సింగ్ ఇంకా పరస్పర అంగీకారం కుదిరిన మరే ఇతర రంగాలలోనైనా రోదసి సంబంధ సాంకేతిక విజ్ఞానాన్ని వినియోగించడం కోసం ఇరు దేశాల మధ్య సహకారానికి ఈ ఎమ్ ఒ యు వీలు కల్పిస్తుంది.
ఈ ఎమ్ ఒ యు ఈ కింద పేర్కొన్న విధంగా ఉభయ దేశాలకు లబ్ధిని చేకూర్చుతుంది:
అఫ్గానిస్తాన్ లో రోదసి రంగాన్ని అభివృద్ధి చేయడం;
పురోగామి రోదసి సంబంధ సాంకేతిక విజ్ఞానంలో భారతదేశ సామర్థ్య స్థాయిని ఆకర్షణీయంగాను, ఇతర దేశాలకు కూడా సహాయపడేదిగాను మలచడం;
రోదసి రంగంలో అఫ్గానిస్తాన్ స్వావలంబన దిశగా పయనించగలగడం;
భారతదేశానికి, అఫ్గానిస్తాన్ కు మధ్య పరస్పర అవగాహన, విశ్వాసం మరియు ద్వైపాక్షిక సంబంధాలు పటిష్టం కావడంలో తోడ్పడడం;
అఫ్గానిస్తాన్ యొక్క వ్యూహాత్మక అంతరిక్ష సంబంధ మరియు కమ్యూనికేషన్ ల రంగంలో భారతదేశానికి ఒక ఆధారాన్ని సమకూర్చడం.
ఇంకా, కీలకమైన శాస్త్ర & సాంకేతిక విజ్ఞాన రంగంలోను పరిశోధన & అభివృద్ధి రంగంలోను మరియు ఇంప్లిమెంటేషన్ రంగంలోను హై-టెక్ కొలువులకు ఈ ఎమ్ ఒ యు ఊతాన్ని అందించగలుగుతుంది.
మొబైల్ మరియు ఇంటర్ నెట్ ఆధారిత అప్లికేషన్ లు మరియు వాణిజ్యం రంగప్రవేశం చేయడంతో, మెరుగైన కమ్యూనికేషన్ మరియు ఇంటర్ నెట్ అనుసంధానత వేరు వేరు రంగాలలో ఉద్యోగాల కల్పనకు ఉత్తేజాన్ని అందించగలుగుతాయి.
