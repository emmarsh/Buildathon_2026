వ్యవసాయ రంగం మరియు వ్యవసాయ రంగంతో సంబంధం గల రంగాలలో ద్వైపాక్షిక సహకారంపై భారతదేశం, కెన్యాల మధ్య అవగాహనపూర్వక ఒప్పందం (ఎమ్ఒయు)కు కేంద్ర మంత్రివర్గం ఆమోదం తెలిపింది.
ప్ర‌ధాన మంత్రి శ్రీ న‌రేంద్ర మోదీ కేంద్ర మంత్రివ‌ర్గ స‌మావేశానికి అధ్య‌క్ష‌త వ‌హించారు.
వ్యవసాయ పరిశోధన, పశుపాలన, పాడి, పశుగణం మరియు మత్స్య పరిశ్రమ, ఉద్యానవనాలు, ప్రకృతి వనరుల నిర్వహణ, పంట కోతల అనంతర నిర్వహణ, మార్కెటింగ్, భూసార పరిరక్షణ, జల నిర్వహణ, సేద్యపు నీటి పారుదల వ్యవస్థలను అభివృద్ధిపరచడం, ఇంటిగ్రేటెడ్ వాటర్ షెడ్ డెవలప్ మెంట్, దిగుమతి చేసుకొనే మొక్కల జాతులను చీడపీడల బారి నుండి కాపాడుకోవడం, వ్యవసాయ సంబంధ యంత్ర సమూహం, సస్య రక్షణ వంటి అంశాలు ఈ ఎమ్ఒయు పరిధిలోకి వస్తాయి.
ఎమ్ఒయు లో భాగంగా ఇరు దేశాల ప్రతినిధులతో ఏర్పాటయ్యే ఒక సంయుక్త కార్యాచరణ బృందాన్ని ఏర్పాటు చేయవలసివుంటుంది.
సమగ్రమైన సహకార కార్యక్రమాలను రూపొందించడం, ఇంకా ఎమ్ఒయు యొక్క అమలును పర్యవేక్షించడం ఈ బృందం విధులుగా ఉంటాయి.
సంతకాలు జరిగిన తేదీ నుండి ఈ ఒప్పందం అమలులోకి వస్తుంది.
అయిదు సంవత్సరాల పాటు ఒప్పందం అమలులో ఉంటుంది.
ఒప్పందం గడువు ముగియడానికి కనీసం ఆరు నెలల ముందే ఇరు పక్షాలలో ఏదైనా ఒక పక్షం ఈ ఒప్పందాన్ని రద్దుపరచాలనే తన ఉద్దేశాన్ని వెల్లడిస్తూ దౌత్య మార్గాల ద్వారా అవతలి పక్షానికి లిఖితపూర్వక నోటీసును ఇవ్వకపోతే గనక, తదుపరి అయిదు సంవత్సరాల వరకు కూడా ఒప్పందం దానంతట అదే అమలు అయ్యేందుకు వీలు ఉంది.
***
