రాజ‌స్థాన్ త‌న సుసంప‌న్న సంస్కృతి, సంప్ర‌దాయాల‌కు అనుగుణంగా ప్ర‌తి ఒక్క‌రినీ త‌న‌వారు గా ఎలా చేసుకుంటుందో నాకు స్ప‌ష్టంగా తెలుస్తోంది.
రాజ‌స్థాన్ ప్ర‌కాశాన్ని, స్ఫూర్తి ని ప్ర‌తి ఒక్క‌రు స్ప‌ష్ట‌ంగా చూడవచ్చును.
రాజ‌స్థాన్ త‌న ప్రేమాభిమానాల‌ను స‌దా మ‌నంద‌రి మీద కురిపిస్తూ ఉండాల‌ని ఆకాంక్షిస్తున్నాను.
ఆ మేర‌కు మీ ఆశీస్సులు అందించినందుకు మీకు అంద‌రికీ హృద‌య‌పూర్వ‌క కృత‌జ్ఞ‌త‌లు తెలుపుతూ ఈ సాహ‌స‌ వీరుల గడ్డకు ప్ర‌ణ‌మిల్లుతున్నాను.
మిత్రులారా,
మ‌హారాణా ప‌రాక్ర‌మం, సూర‌జ్‌మ‌ల్ సాహ‌సం, భామా షా ప‌రిత్యాగం, ప‌న్నా ధాయి త్యాగం, మీరాబాయి భ‌క్తి ప్ర‌ప‌త్తులు, హ‌దీ రాణి త్యాగం, అమృతాదేవి సర్వోన్నత త్యాగం త‌దిత‌రాల‌పై రాజ‌స్థాన్‌ లో వినిపించే క‌థ‌లు ఈ ప్రాంత విలువ‌లలో అంత‌ర్భాగం.
ఆకాశాన్నంటే కోట‌లు, స్వ‌ర్ణ సామ‌గ్రి, వ‌ర్ణ‌భ‌రిత త‌ల‌పాగాలు, తియ్య‌ని భాష‌, హృద్య‌మైన గీతాలు, స‌గౌర‌వ సంప్ర‌దాయాలు..
ఇవ‌న్నీ రాజ‌స్థాన్‌ యొక్క ప్ర‌తిబింబాలు.
ప్ర‌కృతిప‌ర‌మైన స‌వాళ్ల‌ను ఎదుర్కొంటున్నప్పటికీ ఆహార ధాన్యాల ఉత్ప‌త్తిలోను, దేశ ర‌క్ష‌ణ క‌ర్త‌వ్య నిర్వ‌హ‌ణ‌ లోను రాజ‌స్థాన్ అనాదిగా దేశానికే ఆద‌ర్శంగా నిలుస్తోంది.
సోద‌రులు మరియు సోదరీమణులారా,
రాజ‌స్థాన్ నాలుగు సంవత్సరాలుగా రెట్టింపు బ‌లంతో ప్ర‌గ‌తిప‌థాన ప‌య‌నిస్తోంది.
కేంద్ర‌ ప్రభుత్వం, రాష్ట్ర ప్ర‌భుత్వం చేయీచేయీ క‌లిపి రాష్ట్ర ప్ర‌జ‌ల జీవ‌న ప్ర‌మాణాల‌ను మెరుగుప‌రచేందుకు కృషి చేస్తున్నాయి.
ఇందులో భాగంగానే ఉద‌య్‌పుర్‌, అజ్మేర్‌, కోట‌, ధౌల్‌పుర్‌, నాగౌర్‌, అల్ వర్‌, జోధ్‌పుర్‌, చిత్తౌడ్‌గ‌ఢ్‌, కిష‌న్‌గ‌ఢ్‌, సుజన్‌గ‌ఢ్‌, బీకానేర్‌, భీల్వాడా, మౌంట్ ఆబూ, బూందీ, బేవాడ్ ప‌ట్ట‌ణాల అభివృద్ధి కోసం రూ.2,100 కోట్ల‌కు పైగా నిధుల‌తో చేప‌ట్టే 13 ప‌థ‌కాల‌కు శంకుస్థాప‌న చేసే అవ‌కాశం నాకు ల‌భించింది.
రాజ‌స్థాన్‌ లోని ప‌ట్ట‌ణాలలో, న‌గ‌రాలలో మెరుగైన‌, అధునాతనమైన స‌దుపాయాల‌ను అభివృద్ధి చేయ‌డ‌మే ఈ ప‌థ‌కాల ల‌క్ష్యం.
వాహ‌న ర‌ద్దీ చిక్కుల‌ను ప‌రిష్క‌రించుకోవ‌డం..
మురుగు నీటి పారుద‌ల‌ను మెరుగుప‌ర‌చ‌డం వంటి వివిధ ప‌నులు ఈ న‌గ‌రాలలో జ‌న జీవ‌నాన్ని మ‌రింత సౌక‌ర్య‌వంతం చేస్తాయి.
మిత్రులారా,
నాలుగు సంవత్సరాల కిందటి స్థితిగతులు మీకు ఇంకా గుర్తు ఉండే ఉంటాయి.
ఆ సమయంలో ఎటువంటి పరిస్థితుల నడుమ వసుంధర రాజే గారు పాలనపగ్గాలను స్వీకరించారో రాజస్థాన్ ప్రజలు ఎన్నటికీ మరువరాదని నేను విజ్ఞప్తి చేస్తున్నాను.
మునుపటి ప్రభుత్వం రాష్ట్రాన్ని ఏ పరిస్థితుల లోకి నెట్టిందో దయచేసి మీరు ఎప్పటికీ మరచిపోకండి.
అప్పుడు మాత్రమే మేము ఎలా పని చేశామో నేడు తెలుసుకోగలుగుతారు.
రాజ‌స్థాన్‌ లో రాజకీయ నాయకుల పేరిట శిలాఫలకాల ఆవిష్కరణకు ప్రదర్శించిన అత్యుత్సాహం ఏ విధంగా ఉండేది?
బాడ్ మేర్‌ లో ఇప్పుడు నిర్మాణంలో ఉన్న చమురుశుద్ధి కర్మాగారం పరిస్థితి ఆనాడు ఎలాంటిదో రాష్ట్రం లోని ప్రతి బిడ్డకూ తెలుసు.
నేడు ఈ కర్మాగారం పనులు శరవేగంతో సాగుతున్నాయి.
ఇదీ ఈ ప్రభుత్వ పనితీరు..
అందుకే ఏదీ ఎన్నడూ ఆలస్యం కావడం గానీ, పెడదోవ పట్టడం గానీ ఉండదు.
కేంద్ర ప్రభుత్వం గానీ, రాష్ట్రం లోని బీజేపీ సర్కారు గానీ మా ఏకసూత్ర విధానం అభివృద్ధి ఒక్కటే..
అది అభివృద్ధి… అభివృద్ధి మాత్రమే.
ఒక పథకం తరువాత మరొక పథకాన్ని ప్రవేశపెడుతూ దేశం లోని ప్రతి పౌరుడి జీవితం బాగు చేయడమే లక్ష్యంగా మేం పని చేస్తున్నాము.
ప్రతి ఒక్కరికీ ఆరోగ్యం, భద్రత తో కూడినటువంటి సుఖ జీవనం ధ్యేయంగా ముందడుగు వేస్తున్నాము.
ఈ నేపథ్యంలో సదరు పథకాలతో మీకందరికీ ఏ మేరకు ప్రయోజనం కలిగిందో తెలుసుకుని, లోతుపాతులను అవగాహన చేసుకోవడానికి కూడా మేము కృషి చేస్తున్నాము.
తద్వారా ఆయా పథకాలను మరింత మెరుగుపరచేందుకు నిరంతరం శ్రమిస్తున్నాము.
తమ జీవితాల్లో ఎలాంటి మార్పులు వచ్చాయో కాసేపటి క్రితమే మీలోని కొందరు లబ్ధిదారులు చెప్పారు.
కేంద్ర ప్రభుత్వ పథకాల లబ్ధిదారులు మాత్రమే గాక రాష్ట్ర పథకాల లబ్ధిదారులు కూడా తమ అనుభవాలను పంచుకున్నారు.
చక్కగా చదువుకుంటూ ‘రాజ్ శ్రీ’ పథకం కింద స్కూటీలను పొందిన రాజస్థాన్ కుమార్తెలు, పాల‌న్‌హార్ ప‌థ‌కం లో భాగంగా లబ్ధి ని పొందిన పిల్లలు, యాత్రా పథకం లో భాగంగా లబ్ధి ని పొందిన వృద్ధ పౌరులు..
తదితరుల కళ్లలో కనిపిస్తున్న మెరుపు ను ఎవరూ విస్మరించలేరు.
ఈ పథకాలను రూపొందించిన వసుంధ రాజే గారిని నేను అభినందిస్తున్నాను.
భారతీయ జనతా పార్టీ పేరు ను ప్రస్తావిస్తే నిద్ర పట్టని వర్గం ఒకటి ఉందన్నది వాస్తవం.
మోదీ గారు లేదా వసుంధర గారు అన్న పేరు వినిపిస్తే చాలు..
వారికి జ్వరం పట్టుకుంటుంది.
ఇటువంటి కార్యక్రమాలను వారు ఏవగించుకుంటారు.
కానీ, ఈ కార్యక్రమ నిర్వహణ వల్ల ఓ గొప్ప ప్రయోజనం ఉంది.
ఈ లబ్ధిదారులు చెబుతున్నదేమిటో రాజ‌స్థాన్‌ లోని సామాన్య ప్రజలు ప్రత్యక్షంగా వింటే ఆయా పథకాల గురించి వారికీ అవగాహన పెరుగుతుంది.
అంతేకాదు..
వాటిని సద్వినియోగం చేసుకోవడం ఎలాగో కూడా తెలుసుకుంటారు.
ఒక విధంగా చూస్తే ఇటువంటి కార్యక్రమాల వల్ల పథకాలు కాగితాలకు పరిమితమయ్యే పరిస్థితి తప్పడమే కాక అవి సామాన్యులకు కూడా చేరువ అవుతాయి.
ప్రభుత్వ యంత్రాంగంపైన ఇటువంటి ఒత్తిడిని సృష్టించడం మూలంగా ఆయా పథకాల అమలు కోసం ప్రజల వైపు నుండి కూడా ఒత్తిడి పెరుగుతుంది.
జన చైతన్యం పెరిగినందువల్ల ఈ ప్రాంతంలో బద్ధకస్తులైన అధికారులు ఎవరైనా ఉంటే వేగంగా పనిచేయడం ప్రారంభిస్తారు.
కాబట్టే ఈ కార్యక్రమం ప్రభుత్వానికి ప్రచారం తెచ్చిపెట్టడంకన్నా లబ్ధిదారులకు మరిన్ని ప్రయోజనాలను చేకూరుస్తోంది.
లబ్ధిదారులు కూడా ఈ విషయాన్ని పదేపదే చర్చకు తేవాలని నేను కోరుతున్నాను.
తద్వారా లబ్ధి ని పొందడంలో వెనుకబడిన వారు ఎవరైనా ఉంటే వారు ముందుకువచ్చి ప్రయోజనాన్ని పొందే వీలు ఉంటుంది.
మిత్రులారా,
గత నాలుగు సంవత్సరాలుగా అమలు చేసిన కార్యక్రమాలన్నింటి లోనూ పేదలు, దోపిడీకి గురైన వారు, హింసించబడ్డ వారు, అవకాశాలు అందని వారు, దళితులు-గిరిజనులు, రైతులు, తల్లులు, కుమార్తెలు తదితరులపై కేంద్రం ప్రధానంగా దృష్టి సారించింది.
స్వాతంత్ర్యం 75వ వార్షికోత్సవ సమయమైన 2022 కల్లా దేశం లోని రైతుల ఆదాయాన్ని రెట్టింపు చేసే లక్ష్యంతో ప్రభుత్వం శ్రమిస్తోంది.
అందుకు తగినట్లుగా రాజస్థాన్ బిడ్డ, నా సహచరుడు గజేంద్ర సింగ్ షెఖావత్ గారు రాష్ట్ర వ్యవసాయ శాఖ ను ముందుండి నడిపిస్తున్నారు.
భూసార కార్డుల పంపిణీ పథకానికి రాజ‌స్థాన్‌ లోని సూర‌జ్‌ గ‌ఢ్‌ నుండే శ్రీకారం చుట్టడం నాకింకా గుర్తుంది.
అనంతరం ఈ సమయానికల్లా 14 కోట్ల భూసార కార్డులు పంపిణీ కావాలని ఆనాడే ప్రభుత్వం నిర్దేశించింది.
ఈ సందర్భంగా సదరు లక్ష్యాన్ని మించి ఇప్పటి దాకా 14.50 కోట్ల కార్డులను పంపిణీ చేసి మా వాగ్దానాన్ని నిలబెట్టుకున్నామని చెప్పడానికి నేనెంతో సంతోషిస్తున్నాను.
వీటిలో సుమారు 90 లక్షల కార్డులు రాజస్థాన్ రాష్ట్రవ్యాప్తంగా రైతులకు అందాయి.
ఈ కార్డుల సాయంతో శాస్త్రీయ పద్ధతిలో వ్యవసాయం సులభతరమై, దిగుబడి మెరుగుదిశగా ప్రత్యక్ష ప్రభావం చూపింది.
అనేక సంవత్సరాల అనంతరం దేశంలో పంటలు సమృద్ధిగా పండడాన్ని మీరు గమనించే ఉంటారు.
మిత్రులారా,
దీంతోపాటు ఉత్పాదక వ్యయం కన్నా ఒకటిన్నర రెట్లు అధికంగా కనీస మద్దతు ధర ను ప్రకటిస్తామన్న ప్రభుత్వ వాగ్దానాన్ని నెరవేర్చిన వెంటనే నా తొలి ప్రజా కార్యక్రమాన్ని ఇక్కడ నిర్వహించడం ఓ యాదృచ్ఛిక సంతోషకర సంఘటనగా చెప్పవచ్చు.
ఈ సంవత్సరంలో మీరు పండించే చిరుధాన్యాలు, జొన్న/మొక్కజొన్న, పప్పు దినుసులు, తదితర పంటల దిగుబడి కోసం మీరు ఖర్చు చేసే మొత్తానికి ఒకటిన్నర రెట్లు అధికంగా కనీస మద్దతు ధర పొందగలుగుతారు.
మిత్రులారా,
రాజస్థాన్ రైతులతో ఈ విషయంపై నేను ప్రత్యేకించి సవివరంగా మాట్లాడదలచాను.
క్వింటాలు చిరుధాన్యాలు పండించడానికి రూ.990 ఖర్చు అవుతుందని అంచనా వేస్తే..
కనీస మద్దతు ధర ను ప్రభుత్వం రూ.1,950కి పెంచింది.
అంటే..
పెట్టుబడి వ్యయంపై దాదాపు రెట్టింపు దాకా మద్దతు ధర పెరిగింది.
అలాగే మొక్కజొన్న క్వింటాలు దిగుబడి ఖర్చు సుమారు రూ.1,620 అనుకుంటే కనీస మద్దతు ధర రూ.2,430 గా ప్రకటించబడింది.
తృణధాన్యం క్వింటాలు ఉత్పత్తి వ్యయం రూ.1,130 గా అంచనా వేసుకుంటే, కనీస మద్దతు ధర రూ.1,700 కు పెంచబడింది.
పెసరపప్పు పెట్టుబడి ఖర్చు రూ.4,650 అనుకుంటే మద్దతు ధరను దాదాపు రూ.7,000కు పెంచాం.
దీంతోపాటు కంది, మినప్పప్పులతో సహా సోయాబీన్స్, వరి తదితరాలకూ పెట్టుబడి వ్యయంపై ఒకటిన్నర రెట్లు అధికంగా ప్రభుత్వం కనీస మద్దతు ధరను ప్రకటించింది.
అంతేకాదు..
వ్యవసాయ ఉత్పత్తుల కొనుగోలుకు హామీ స్తూ తగిన ఏర్పాట్లు చేయడంపై రాష్ట్రాలతో నిరంతరం చర్చిస్తోంది.
రాజస్థాన్ రైతుల ప్రతి స్వేద బిందువుకూ గౌరవం లభించేలా వసుంధర రాజే గారి ప్రభుత్వం భరోసా ఇస్తోంది.
ఆ మేరకు తమ ప్రభుత్వం ఇప్పటి దాకా రూ.11,500 కోట్ల విలువైన పంట దిగుబడులను సేకరించినట్లు నాకు సమాచారం అందించారు.
మిత్రులారా,
విత్తనం వేసే దశ నుండి విపణి కి చేరే దశ వరకూ మొత్తం వ్యవస్థ సజావుగా సాగేటట్టు ప్రభుత్వం కృషి చేస్తోంది.
గడచిన నాలుగు సంవత్సరాలలో రైతుల కోసం ప్రవేశపెట్టిన పథకాల అమలుకు వసుంధర రాజే గారి ప్రభుత్వం సకల విధాలా శ్రమిస్తోంది.
ప్రధాన మంత్రి పంటల బీమా పథకం కింద రాష్ట్రం ఇప్పటి దాకా రూ.2,500 కోట్లను రైతులకు పంపిణీ చేయడం ఇందుకు నిదర్శనం.
మిత్రులారా,
మునుపటి పద్ధతులకు స్వస్తి చెబుతూ పేదల సాధికారిత, వారి జీవన ప్రమాణాల పెంపు మార్గాన్ని బీజేపీ ప్రభుత్వాలు అనుసరిస్తున్నాయి.
అందుకు తగిన ఫలితాలు ఇప్పుడు ప్రస్ఫుటంగా కనిపిస్తున్నాయి.
ఓ ప్రముఖ అంతర్జాతీయ సంస్థ ఇటీవలే ఒక నివేదిక ను విడుదల చేసింది.
గడచిన రెండు సంవత్సరాల లోనే దేశం లోని దాదాపు 5 కోట్ల మంది పేదలు దారిద్ర్య కూపం నుండి బయటపడ్డారని అందులో స్పష్టంగా పేర్కొంది.
దేశం పేదరికాన్ని వదిలించుకోవడంలో మనకు తోడ్పడింది చిత్తశుద్ధి, సముచిత అభివృద్ధి.
ఈ ప్రభుత్వానికి మీవంటి ప్రజల నుండి..
125 కోట్ల మంది నుండి లభిస్తున్న మద్దతు చాలా గొప్పది.
ఇటువంటి తోడ్పాటుతోనే పరిశుభ్ర భారతం కార్యక్రమం కింద రాజస్థాన్ లో సుమారు 80 లక్షల మరుగుదొడ్లు నిర్మించబడ్డాయి.
ఈ నాలుగు సంవత్సరాల వ్యవధిలో దేశవ్యాప్తంగా 32 కోట్ల జన్ ధన్ బ్యాంకు ఖాతాలు తెరవగా, అందులో రాష్ట్ర పేదలకు చెందినవి 2.5 కోట్లు.
అలాగే పిఎమ్ ఎవై సహా ఇతర పథకాలలో భాగంగా రాష్ట్రం లోని పేదల కోసం 6 లక్షల ఇళ్లు నిర్మించే బృహత్కార్యం విజయవంతంగా పూర్తి అయింది.
ఇక ఈ రాష్ట్రం లో 70 లక్షల మందికి పైగా ప్రజలు నెలకు రూపాయి, రోజుకు 90 పైసల రుసుముతో జీవిత బీమా రక్షణ ను పొందారు.
మిత్రులారా,
ముద్ర యోజన లో భాగంగా రాజ‌స్థాన్‌ లోని 44 ల‌క్ష‌ల మందికి పైగా వాణిజ్య‌ వేత్త‌ల‌కు ఎటువంటి పూచీకత్తులు లేకుండా రుణాలను మంజూరు చేయ‌డమైంది.
దీనికి తోడు, ఒక్క సంవత్సరం లోనే సౌభాగ్య ప‌థ‌కం లో భాగంగా రాజ‌స్థాన్‌ లోని సుమారు మూడు ల‌క్ష‌ల మందికి ఉచిత‌ విద్యుత్తు సౌకర్యాన్ని క‌ల్పించ‌డమైంది.
ఉజ్వ‌ల ప‌థ‌కంలో భాగంగా రాజ‌స్థాన్‌ లోని 33.50 ల‌క్ష‌ల‌ మంది మాతృమూర్తులకు, సోద‌రీమ‌ణుల‌కు ఉచిత గ్యాస్‌ క‌నెక్ష‌న్ లను అందించ‌డమైంది.
ఉజ్వ‌ల ప‌థ‌కం ఎంతో మంది మ‌హిళ‌ల జీవితాల‌ను మార్చివేసింది.
సోద‌రులు మరియు సోద‌రీమ‌ణులారా,
ఈ ప‌థ‌కం ల‌బ్ధిదారులైన మాతృమూర్తులు, సోద‌రీమ‌ణుల‌తో మాట్లాడుతున్న‌ప్పుడు నాకు ఒక కొత్త విష‌యం తెలిసింది.
ఈ ప‌థ‌కం వ‌ల్ల త‌న‌కు పొగ‌ బారి నుండి స్వేచ్ఛ ల‌భించ‌డ‌మే కాక‌, నీరు కూడా పొదుపు అవుతున్న‌ట్లు ఒక సోద‌రి చెప్పింది.
నీళ్ళు ఎలా పొదుపు అవుతున్నాయంటే, వంట గ్యాస్ వ‌ల్ల వంట పాత్ర‌లు న‌ల్ల‌గా పోయే ప‌రిస్థితే లేదు.
క‌నుక నీరు పొదువు అవుతున్న‌ది.
ఇలా ఈ ప‌థ‌కం రాజ‌స్థాన్ లోని మాతృమూర్తుల‌కు రెండు ర‌కాలుగా ప్ర‌యోజ‌నం క‌లిగిస్తున్న‌ది.
మిత్రులారా,
రాజ‌స్థాన్ ప్ర‌జ‌లు నీళ్ల కోసం ఎక్కువ స‌మ‌యం వెచ్చిస్తుండ‌డం నాకు తెలుసు.
నీటికి సంబంధించి వ‌సుంధ‌ర గారు ప్ర‌భుత్వం గొప్ప‌కృషి చేస్తోంది.
ముఖ్య‌మంత్రి జల స్వాధార అభియాన్ లో భాగంగా గ్రామాలు , ప‌ట్ట‌ణాల‌లో 4000 కోట్ల రూపాయ‌ల విలువైన నీటి ప్రాజెక్టులు పూర్తిచేసిన‌ట్టు నాకు చెప్పారు.
12,500 గ్రామాల‌కు తాగునీటి స‌ర‌ఫ‌రా స‌దుపాయం క‌ల్పించడమైంది.
సోద‌రులు మరియు సోద‌రీమ‌ణులారా,
పార్వ‌తి, కాళిసింద్‌, చంబ‌ల్ అనుసంధాన ప‌థ‌కాల‌ను జాతీయ ప‌థ‌కాలుగా ప్ర‌క‌టించాల‌ని ప్ర‌జాద‌ర‌ణ పొందిన మీ రాజ‌స్థాన్ ముఖ్య‌మంత్రి , బిజెపి ఎమ్మెల్యేలు కోరుతున్న‌ట్టు నా దృష్టికి వ‌చ్చింది.
దీనికి సంబంధించిన స‌వివ‌ర‌మైన ప్రాజెక్టు ప్ర‌తిపాద‌న‌ల‌ను జ‌ల‌వ‌న‌రుల మంత్రిత్వ‌ శాఖ‌ కు పంపిన‌ట్టు, ఈ ప‌థకం సాంకేతిక అంశాల‌ను ప‌రిశీలిస్తున్న‌ట్టు నాకు తెలిపారు.
ఈ ప‌థ‌కం లో భాగంగా రాజ‌స్థాన్‌ లోని 2 ల‌క్ష‌లకు పైగా హెక్టార్ల భూమి కి సాగునీటి సౌక‌ర్యం క‌ల్పిస్తుంద‌ని చెబుతున్నారు.
అంతేకాదు,ఈ ప‌థ‌కం రాజ‌స్థాన్‌ లో 40 శాతం పైగా ప్ర‌జ‌లు నివ‌సించే జైపుర్‌,అల్ వర్‌, భ‌ర‌త్‌పుర్‌, స‌వాయి మాధోపుర్‌, జాలావాడ్‌, కోట‌, బుందీ ల‌కు తాగునీటి స‌ర‌ఫ‌రా ను క‌ల్పిస్తుంది.
సోద‌రులు మరియు సోద‌రీమ‌ణులారా,
కేంద్ర ప్ర‌భుత్వం ఈ అంశాన్ని సానుకూలంగా ప‌రిశీలిస్తుంద‌ని నేను మీకు హామీ ఇస్తున్నాను.
రాజ‌స్థాన్ అభివృద్ధి, ఈ రాష్ట్ర రైతుల‌కు సుల‌భంగా నీటి స‌దుపాయాన్ని క‌ల్పించ‌డం, రాష్ట్ర‌ ప్ర‌జ‌ల‌కు తాగునీటి స‌దుపాయం క‌ల్పించ‌డం వంటి అంశాలపై పూర్తి సున్నిత‌త్వంతో నిర్ణ‌యం తీసుకోవ‌డం జ‌రుగుతుంది.
మిత్రులారా,
పేద ప్ర‌జ‌ల‌కు సాధికారిత ను క‌ల్పించ‌డానికి , ఆరోగ్యం, పౌష్టికాహారం, విద్య వంటి రంగాల‌కు ప్ర‌భుత్వం అధిక ప్రాధాన్య‌ాన్నిస్తోంది.
నేను గ‌తంలో ఝున్‌ఝును కు వ‌చ్చిన‌పుడు జాతీయ పౌష్టికాహార ప‌థ‌కాన్ని ప్ర‌క‌టించాను.
ప్ర‌స్తుతం ఈ ప‌థ‌కం దేశ‌వ్యాప్తంగా అత్యంత స‌మ‌ర్థ‌వంతంగా అమ‌లు అవుతోంది.
దీనికి తోడు, నిపుణుల ప‌ర్య‌వేక్ష‌ణ‌లో ప్ర‌స‌వాలు చేసేందుకు, త‌ల్లులకు, శిశువుల‌కు టీకాలు వేసే కార్య‌క్ర‌మం స‌మ‌ర్ధంగా అమ‌లు జ‌రిపినందువ‌ల్ల బాలింత‌ల మ‌ర‌ణాల రేటు గ‌ణ‌నీయంగా త‌గ్గింది.
ఇందుకు సంబంధించిన స‌త్ఫ‌లితాలు ఇప్పుడు క్షేత్ర‌ స్థాయిలో క‌నిపిస్తున్నాయి.
ఇందుకు కృషి చేసిన మాతృమూర్తులను, కుమార్తెల‌ను నేను ప్ర‌త్యేకంగా అభినందిస్తున్నాను.
బేటీ బ‌చావో, బేటి ప‌ఢావో ప‌థ‌కాన్ని రాజ‌స్థాన్ అత్యంత ఉన్న‌త‌ స్థాయికి తీసుకుపోతోంది.
పేద‌ ప్ర‌జ‌ల అనారోగ్య స‌మ‌స్య‌ల‌ను దృష్టిలో ఉంచుకుని ఆయుష్మాన్ భార‌త్ ప్ర‌తిజ్ఞ చేప‌ట్ట‌డం జ‌రిగింది.
తీవ్ర అనారోగ్యం బారిన ప‌డిన వారికి ఏటా 5 ల‌క్ష‌ల రూపాయ‌ల‌ వ‌ర‌కు చికిత్స‌కు అయ్యే ఖ‌ర్చును ఈ ప‌థ‌కం లో భాగంగా భ‌రించ‌డం జ‌రుగుతుంది.
సుమారు 50 కోట్ల మందికి ఈ సౌక‌ర్యాన్ని వ‌ర్తింప చేయనున్నారు.
ఈ ప‌థ‌కానికి సంబంధించిన విధివిధానాలు త్వ‌రిత గ‌తిన నిర్ణ‌యించ‌నున్నాము.
అతి త్వ‌ర‌లోనే దీనిని ప్రారంభించ‌డం జ‌రుగుతుంది.
సోద‌రులు మరియు సోద‌రీమ‌ణులారా,
బిజెపి ప్ర‌భుత్వం చేప‌ట్టే ప్ర‌తి ప‌థ‌కం , దేశ స‌మ‌తుల్య అభివృద్ధి ల‌క్ష్యంతో చేప‌డుతున్న‌దే.
ఇవి ప్ర‌తి పౌరుడికి గౌర‌వ‌ప్ర‌ద‌మైన జీవ‌నాన్ని, భ‌ద్ర‌త‌ను, ఆత్మ‌గౌర‌వాన్ని క‌ల్పించేవి.
ప్ర‌స్తుతం మున్నెన్న‌డూ లేని రీతిలో దేశంలో ఒక ప్ర‌జా ఉద్య‌మం సాగుతోంది.
దాని పేరు జాతీయ గ్రామ స్వ‌యంపాల‌నా మిశన్‌.
గ్రామాల అభివృద్ధికి ప‌లు ప్ర‌మాణాల‌ను దృష్టిలో ఉంచుకుని నూత‌న శ‌క్తితో ప‌నులు చేయ‌డం జ‌రుగుతుంది.
గ్రామం లోని ప్ర‌తి వ్య‌క్తికి బ్యాంకు ఖాతా , ప్ర‌తి కుటుంబానికి గ్యాస్ క‌నెక్ష‌న్‌, ప్ర‌తి ఒక్క‌రికి టీకాలు, ప్ర‌తి ఒక్కరికి భ‌ద్ర‌త క‌వ‌రేజ్‌, ప్ర‌తి ఇంటికి ఎల్ఇడి బ‌ల్బులు ఉండేటట్టు చూస్తారు.
ఈ ప‌థకం లో భాగంగా ఈ సంవత్సరం ఆగ‌స్టు 15వ తేదీ కల్లా రాజ‌స్థాన్‌ లోని 1500 గ్రామాల‌కు ఈ ప్ర‌యోజ‌నాలు పూర్తి స్థాయిలో అందేటట్టు చ‌ర్య‌లు తీసుకుంటారు.
మిత్రులారా,
అది గ్రామం కానివ్వండి లేక న‌గ‌రం కానివ్వండి..
స‌బ్‌ కా సాత్‌, స‌బ్‌ కా వికాస్ అన్న నినాదంతో దేశం లోని ప్ర‌తి ప్రాంతాన్ని అభివృద్ధి చేసేందుకు చ‌ర్య‌లు తీసుకుంటున్నాము.
దేశం లోని 100 పెద్ద న‌గ‌రాల‌లో స్మార్ట్ సౌక‌ర్యాలు క‌ల్పించేందుకు శ‌ర‌వేగంతో చ‌ర్య‌లు తీసుకుంటున్నాము.
మ‌న జైపుర్‌, ఉద‌య్‌పుర్‌, కోట‌, అజ్ మేర్ ఈ స్మార్ట్ సిటీల జాబితా లో ఉన్నాయి.
స్మార్ట్ సిటీల‌లో రహదారులు, వాహనాల రాకపోకలు, విద్యుత్తు, నీటి స‌దుపాయాల‌ వంటివి క‌ల్పించేందుకు 7000 కోట్ల రూపాయ‌ల‌ను కేంద్ర‌ ప్ర‌భుత్వం ఆమోదించింది.
రాజ‌స్థాన్ ప్ర‌భుత్వం ఈ ప్రాజెక్టుల‌పై శ‌ర‌వేగంతో ప‌నిచేస్తోంది.
మిత్రులారా,
ఇప్పుడు అమ‌లుచేస్తున్న ప‌థ‌కాలు నిజానికి గ‌తంలోనే చేప‌ట్టి ఉండ‌వ‌చ్చు.
కానీ గ‌త ప్ర‌భుత్వాలు ఎలా ప‌నిచేశాయో మీకు తెలుసు.
అందుకే కాంగ్రెస్‌ను ప్ర‌జ‌లు బెయిల్ గాడి అని పిల‌వ‌డం మొద‌లుపెట్టారు.
అది ఎద్దుల‌ బండి కాదు బెయిల్‌ పొంద‌డానికి ఉప‌క‌ర‌ణం.
అందుకే కాంగ్రెస్ పార్టీ కి చెందిన ప‌లువురు ముఖ్య‌మంత్రులు, ప‌లువురు ముఖ్య‌మంత్రులు ఈ రోజుల్లో బెయిల్‌పై ఉన్నారు.
అయితే బిజెపి ప్ర‌భుత్వాలు మాత్రం త‌మ‌పై ఉంచిన విశ్వాసాన్ని బ‌లోపేతం చేసేందుకు, కాంగ్రెస్ సంస్కృతి ని తిర‌స్క‌రించి బిజెపి కి అనుకూలంగా తీర్పు ఇచ్చినందుకు మీ కోసం రాత్రింబ‌వ‌ళ్లు శ్ర‌మిస్తున్నాయి.
న్యూ ఇండియా నిర్మాణ ప్ర‌తిజ్ఞ‌తో మేం ముందుకు సాగుతున్నాము.
2022 లో దేశం 75 సంవ‌త్స‌రాల స్వాతంత్ర్య దినోత్స‌వాల‌ను జ‌రుపుకోనున్న‌ది.
అంత‌కంటే ముందు వ‌చ్చే మార్చి నెల కల్లా రాజ‌స్థాన్ ఏర్ప‌డి 70 సంవ‌త్స‌రాలు అవుతుంది.
న‌వ రాజ‌స్థాన్ లేకుండా న్యూ ఇండియా నిర్మాణం సాధ్యం కాదు.
ఇటువంటి ప‌రిస్థితుల‌లో రాజ‌స్థాన్ అభివృద్ధి కి, త‌ద్వారా దేశాభివృద్ధి కి సోద‌రులు మరియు సోద‌రీమ‌ణుల‌కు సువ‌ర్ణావ‌కాశం ల‌భించింది.
మిత్రులారా,
ప‌ర‌మ వీర చ‌క్ర అవార్డు గ్ర‌హీత శాహీద్ పీరు సింగ్ షెఖావ‌త్ శ‌త జ‌యంతి సంవ‌త్స‌రం ఈ ఏడాది.
దేశం కోసం సర్వోన్న‌త త్యాగం చేసిన మ‌హ‌నీయుడు ఆయన.
మ‌రి కొద్ది రోజుల‌లో ఆయ‌న బలిదానం చేసి 70 సంవ‌త్స‌రాలు అవుతుంది.
దేశం కోసం జీవితాన్ని త్యాగం చేసిన ఆ మ‌హ‌నీయుడికి నేను వందనం చేస్తున్నాను.
ఇలాంటి గొప్ప వ్య‌క్తుల త్యాగం, దేశ‌భ‌క్తి, వీర‌త్వం, అస‌మాన ధైర్య‌సాహ‌సాల కార‌ణంగా మ‌న దేశం ఈరోజు ప్ర‌పంచాన్ని ధైర్యంగా ఆత్మ‌విశ్వాసంతో ఎదుర్కోగ‌లుగుతోంది.
అయితే మ‌న ప్ర‌తిప‌క్ష రాజ‌కీయ నాయ‌కులు సైన్యాన్నికూడా విడిచిపెట్టక పోవ‌డం దుర‌దృష్ట‌క‌రం.
ప్ర‌భుత్వంపై ప్ర‌శ్న‌లు కురిపించ‌వచ్చు కానీ, సైన్యం స‌మ‌ర్థ‌త‌పై ప్ర‌శ్న‌లు లేవ‌నెత్తి వారు పాపం చేస్తున్నారు.
ఇంత‌క్రితం ఎప్పుడూ ఇలా జ‌ర‌గ‌లేదు.
ఈ దేశ ప్ర‌జ‌లు, రాజ‌స్థాన్ ప్ర‌జ‌లు ఇటువంటి రాజకీయాలను చేసే వారిని ఎంత‌మాత్రం క్ష‌మించ‌రు.
మిత్రులారా,
రాచ‌రిక రాజ‌కీయాలు చేయ‌ద‌ల‌చుకున్న వారు అలాగే చేయ‌వ‌చ్చు.
కానీ ఈ దేశ ఆత్మ‌గౌర‌వాన్ని, భ‌ద్ర‌త‌ను అత్యున్న‌త‌ స్థాయికి తీసుకుపోవాల‌న్న మా చిత్త‌శుద్దిలో, ప‌ట్టుద‌లలో మాత్రం మార్పు ఉండ‌దు.
మా రాజ‌కీయాలు పార‌ద‌ర్శ‌క‌మైన‌వి. అందువ‌ల్లే ఏళ్ల‌ త‌ర‌బ‌డి ప‌రిష్కారం కాకుండా ఉన్న ఒక ర్యాంకు, ఒకే పెన్ష‌న్ అంశాన్ని మా ప్ర‌భుత్వం ప‌రిష్క‌రించింది.
సోద‌రులు మరియు సోద‌రీమ‌ణులారా,
ప్ర‌స్తుతం మ‌న దేశం కీల‌క‌మైన ద‌శ‌లో ఉంది.
మ‌నం నూత‌న పంథాలో సాగిపోవ‌డం ప్రారంభించాము.
ఎన్నో సంక్లిష్ట‌మైన ల‌క్ష్యాల‌ను నెర‌వేర్చాము.
ఎన్నో కొత్త ల‌క్ష్యాల‌తో ముందుకు సాగిపోతున్నాము.
ఈ ప్ర‌భుత్వం చేసిన ప్ర‌తిజ్ఞ‌ల‌న్నింటినీ, ఈ దేశ ప్ర‌జ‌ల చురుకైన భాగ‌స్వామ్యంతో నెర‌వేర్చ‌గ‌ల‌మ‌న్న గ‌ట్టి న‌మ్మకం నాకుంది.
ఈ రోజు రాజ‌స్థాన్ ప్ర‌జ‌లు ప్రారంభించుకున్న ప‌థ‌కాల‌కు మీ అంద‌ర‌కీ మ‌రో సారి అభినంద‌న‌లు తెలియ‌జేస్తూ నా ప్ర‌సంగాన్ని ముగిస్తాను.
అంద‌రూ నాతో గొంతు క‌లిపి పెద్ద‌గా నిన‌దించండి..
భార‌త్ మాతా కి జయ్ భార‌త్ మాతా కీ జయ్ భార‌త్ మాతాకి జయ్
ధ‌న్య‌వాదాలు.
