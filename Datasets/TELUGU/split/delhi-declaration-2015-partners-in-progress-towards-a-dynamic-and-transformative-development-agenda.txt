Delhi Declaration 2015-Partners in Progress Towards a Dynamic and Transformative Development Agenda Release ID : 130081
‘పురోగతిలో భాగస్వాములం: ప్రగతిశీల పరివర్తన అభివృద్ధి అజెండా దిశగా’
1. భారత ప్రధాని నరేంద్ర మోదీతో పాటు, ఆఫ్రికా దేశాల ప్రభుత్వాధినేతలమైన మేము, ఆఫ్రికా ఖండానికి, ఆఫ్రికన్ యూనియన్ (ఏయూ)కు, దానికి సంబంధించిన వివిధ సంస్థలకు ప్రాతినిధ్యం వహిస్తున్న ప్రతినిధుల బృందం సారథులమంతా 2015 అక్టోబరు 29న న్యూఢిల్లీలో మూడో ఇండియా-ఆఫ్రికా వేదిక (ఫోరమ్) సదస్సు కోసం సమావేశమయ్యాం.
‘పురోగతిలో భాగస్వాములం: ప్రగతిశీల పరివర్తన అభివృద్ధి అజెండా దిశగా’ అనేది ఈ సదస్సు ప్రధాన దృక్పథం.
2. న్యూఢిల్లీలో జరిగిన తొలి సదస్సు (2008, ఏప్రిల్ 8-9), అడిస్ అబాబాలో జరిగిన రెండో సదస్సు (2011 మే 24-25)ల సందర్భంగా చేసిన తీర్మానాలను, ఆ తర్వాత వ్యూహాత్మక భాగస్వామ్యాలను పటిష్ఠ పరచటం కోసం రూపొందించిన సహకార ప్రణాళికల గురించి ఈ సందర్భంగా సమీక్షించాం.
3. భారతీయులు, ఆఫ్రికన్లు కలసి ఈ మానవాళిలో మూడో వంతున్నా, దీర్ఘకాలం కిందట ప్రపంచ పరిపాలన సౌలభ్యం కోసం ఏర్పాటు చేసిన వివిధ సంస్థల్లో ఈ రెండు ప్రాంతాల ప్రాతినిధ్యం విస్మరణకు గురవుతూ వస్తోంది.
ఐక్యరాజ్యసమితి 70వ వార్షికోత్సవం జరుపుకొంటున్న వేళ ఈ సదస్సు సాగుతోంది.
అందుకే ఈ సందర్భంగా అంతర్జాతీయ భద్రత, అభివృద్ధి కార్యాచరణల్లో సహాయకారిగా ఉండే ప్రపంచ పరిపాలన సంస్థలు, వ్యవస్థలు మరింత ప్రజాస్వామ్యబద్ధంగా మారేలా తక్షణమే సమష్టి నిర్ణయాలు తీసుకోవాలని ఈ సదస్సు ద్వారా డిమాండు చేస్తున్నాం.
4. ఈ సంవత్సరం – 2015 ఓ మైలురాయిగా నిలచిపోతుందని భావిస్తున్నాం.
ఎందుకంటే ఐక్యరాజ్యసమితి జనరల్ అసెంబ్లీ 2030 సుస్థిరాభివృద్ధి అజెండాలో భాగంగా, అభివృద్ధికి ఆర్థికసాయం కోసం ఆమోదించిన తీర్మానంలోని లక్ష్యాలను మేమూ, మా భాగస్వాములం కలసి నిర్దేశించుకున్నాం.
దీనిపై మూడో అంతర్జాతీయ సదస్సు అడిస్ అబాబాలో జరిగింది.
వాతావరణ మార్పులను ఎదుర్కోవటానికి ఉద్దేశించిన ఒప్పందానికి తుదిరూపునివ్వటానికి 2015 నవంబరులో మళ్ళీ పారిస్లో అంతర్జాతీయ సమాజం సమావేశం కాబోతోంది.
దీని తర్వాత వెంటనే డబ్ల్యూటీవో మంత్రుల పదో సమావేశం నైరోబీలో జరుగుతుంది.
5. సమానత్వ సూత్రాలు, బాధ్యతల్లో భిన్నత్వం ఆధారంగా రూపొందే వాతావరణ మార్పుల ఒప్పందానికి తుదిరూపునివ్వటానికి మేం ఎదురుచూస్తున్నాం.
భూతాపం సవాళ్ళను ఎదుర్కోవాలంటే సాంకేతిక పరిష్కారాలు, సంధికాలంలో ఆర్థిక వనరులు అవసరం.
వాతావరణ మార్పుల సవాళ్ళను ఎదుర్కోవటానికి ఉత్సహంగా సమయత్తమవుతున్న అభివృద్ధి చెందుతున్న దేశాలకు ఆ సమయంలో ఎదురయ్యే సమస్యలను తట్టుకోవటానికి అవసరమైన ఉపశమన, సహాయ సహకారాలు అందించాల్సి ఉంటుంది.
6. ఆర్థిక, అభివృద్ధి అవసరాల పట్ల ఆఫ్రికా దేశాల ఆందోళన, ప్రాధాన్యతలను ఈ సందర్భంగా ప్రత్యేకంగా తెలియజేస్తున్నాం.
ఆయా దేశాల బలహీనతలకు సమష్టి చర్యలతో భద్రత కల్పించాల్సిన బాధ్యత అంతర్జాతీయ సమాజంపై ఉంది.
అంతర్జాతీయ ఆర్థిక పర్యావరణ పెట్టుబడుల్లో, బహుముఖ వాణిజ్యాభివృద్ధికి మద్దతులో, సాంకేతిక సహకారంలో, సుస్థిర ఆర్థికాభివృద్ధి, పేదరిక నిర్మూలన, సుస్థిర అభివృద్ధికి అవసరమైన అంశాల్లో మద్దతు అంత వేగంగా లేదు.
అభివృద్ధి చెందుతున్న దేశాల అవసరాలకు తగిన విధంగా అంతర్జాతీయ ఆర్థిక వ్యవస్థను ప్రజాస్వామికీకరణ చేసేలా సంస్కరణలు తీసుకురావాలి.
ఆ దిశగా స్థిరమైన ప్రయత్నాలు జరగాలి.
7. ఆఫ్రికా, భారత ప్రజల సంబంధాలు ఇప్పటివి కావు.
తరతరాలుగా హిందూమహాసముద్రం ద్వారా ఒకరితో మరొకరు వాణిజ్యం జరుపుతూ వస్తున్నారు.
అంతేకాకుండా వలస పాలన అనుభవాలు, దాన్ని ఎదుర్కోవటంలో ఒకరికొకరు అండగా నిలిచిన తీరు కూడా- మారిన ఈ ప్రపంచంలో అంతర్జాతీయ ఆర్థిక, రాజకీయ క్రమంలో సమన్యాయం ఉండాలన్న మా ఉమ్మడి డిమాండ్కు ఓ కారణం.
భారత్, ఆఫ్రికాలు రెండు కూడా వేగంగా వృద్ధి చెందుతున్న ఆర్థిక వ్యవస్థలకు ప్రతీకలు.
భౌతికపరమైన ప్రయోజనాలు కూడా ఇక్కడున్నాయి.
ఆఫ్రికా ఖండంలో విస్తరించిన భారతీయ సమాజం క్రియాశీల భాగస్వామ్యం ద్వారా రెండింటి మధ్య బంధాలు బలంగా వృద్ధి చెందుతున్నాయి.
8. మా ప్రజలు, మానవ వనరులు మా భాగస్వామ్యానికి మూలస్తంభాలు.
సమర్థమైన, నాణ్యమైన మానవ వనరులు మనందరికీ శ్రేయోభివృద్ధికి మూలకారణాలని గుర్తించాం.
9. పరస్పర సహకారం, ప్రోత్సాహం, సంఘీభావాలతోపాటు, ప్రజల మధ్య సంబంధబాంధవ్యాలనే సూత్రాలపై ఆధారపడ్డ రాజకీయ, ఆర్థిక, సాంఘిక సాంస్కృతిక సంబంధాలను మరింత దృఢతరం చేయాలని పట్టుదలతో ఉన్నామని పునరుద్ఘాటిస్తున్నాం.
10. విద్యార్థులకు ఉపకారవేతనాలు, ఆధునిక సాంకేతికతను ఉపయోగించుకొని టెలి విద్యలాంటి వాటి ద్వారా నాణ్యమైన విద్యను విస్తృతం చేయటం వల్ల ప్రజలు, విద్యా సంస్థలు బలోపేతం అవుతాయి.
ఇదే సమయంలో వివిధ ఆర్థిక రంగాల అభివృద్ధికి వీలుగా శ్రామికులకు నైపుణ్యాభివృద్ధి అందించటం కూడా అంతే అవసరం.
శిక్షణ కార్యక్రమాలు, సామర్థ్యం పెంపు, శిక్షణ కేంద్రాలు, సంస్థల ఏర్పాటులాంటి విస్తృత ఏర్పాట్ల ద్వారా ఈ రంగంలో మేం సహాయసహకారాలు అందించుకుంటాం.
11. మహిళాసాధికారికత, లింగ సమానత్వాలకు మేం కట్టుబడి ఉన్నాం.
పైగా 2015ను ఆఫ్రికన్ యూనియన్ మహిళాసాధికారికత, అభివృద్ధి సంవత్సరంగా ప్రకటించింది.
మహిళల నైపుణ్యాలు, సామర్థ్యాలకు పదనుపెట్టడం పేదరిక నిర్మూలనను సమర్థంగా సాధించటానికి దోహదపడుతుంది.
అంతేకాకుండా మానవ హక్కులను పెంపొందించి, రక్షించటానికి, పర్యావరణహిత, అహింసాయుత సమాజాల స్థాపనకు కూడా ఇది ఉపయోగపడుతుంది.
12. ఆయా దేశాల సార్వభౌమత్వాన్ని, భౌగోళిక సమగ్రతను గౌరవిస్తాం.
వారి అంతర్గత వ్యవహారాల్లో జోక్యం చేసుకోం.
13. మానవహక్కులను గౌరవించటం పట్ల, అలాగే సమానత్వం, పరస్పర ప్రయోజన సూత్రాల పట్ల మాకున్న నిబద్ధతను పునరుద్ఘాటిస్తున్నాం.
14. ఐక్యరాజ్యసమితి పారదర్శకంగా, సమర్థంగా, ప్రభావశీలంగా పనిచేయాలని భావిస్తున్నాం.
2030 సుస్థిర అభివృద్ధి అజెండాను సాధించటానికి ఐరాస కేంద్రీయ సంస్థల నిర్మాణం, రూపురేఖలు మారుతున్న వాస్తవిక పరిస్థితులను ప్రతిబింబించేలా ఉండాలి.
అంతేకాకుండా గ్లోబలైజేషన్ కారణంగా కుంచించుకుపోయిన ప్రపంచం ఎదుర్కొంటున్న సమస్యలను ఎదుర్కొనేందుకే కాకుండా, మారిపోయిన పర్యావరణ భద్రత నుంచి మొదలు పెడితే వాతావరణ మార్పుల్లాంటి సమస్యల్ని పరిష్కరించుకోవటంలో కూడా ఇది అవసరం.
15. భద్రతామండలి సహా ఐక్యరాజ్యసమితి వ్యవస్థలన్నింటిలోనూ సంపూర్ణ సంస్కరణలకు మేం బలంగా కట్టుబడి ఉన్నాం.
భద్రతామండలిలో మరింత ప్రాంతీయ ప్రాతినిధ్యం పెంచి, ప్రజాస్వామ్య బద్ధంగా, జవాబుదారీతనంతో సమర్థంగా పనిచేసేలా చేయాలి.
16. ఆఫ్రికా-భారత్ల మధ్య అభివృద్ధి కొనసాగుతున్న దీర్ఘకాలిక, బహుముఖ భాగస్వామ్యం సమానత్వం, స్నేహభావం, సంఘీభావాలపై ఆధారపడిందని మేం గుర్తిస్తున్నాం.
వర్ధమాన దేశాల మధ్య అన్ని రంగాల్లోనూ సహకారానికి ఇది ప్రతీక.
అన్నిరంగాలంటే- ఉపకార వేతనాల ద్వారా మానవ వనరుల అభివృద్ధి, శిక్షణ, సామర్థ్య పెంపుదల, విద్య, ఆరోగ్యంలాంటి ప్రజోపయోగ ప్రాజెక్టులకు గ్రాంట్లు, రుణాల రూపంలో ఆర్థిక సాయం, వాణిజ్య ప్రాధాన్యాలు, సాంకేతిక సహకారం, అత్యవసర పరిస్థితుల్లో ఆర్థిక సాయం, సముద్రయాన సహకారం, అభివృద్ధి, మానవతా లక్ష్యాల సాధనకు శాంతి బృందాల మోహరింపు, ఇతర అంశాల్లో ఇద్దరికీ సమస్యలనిపించిన, ఆందోళన కలిగించే అంశాలపై బహుళ వేదికలపై ఉమ్మడి సంప్రదింపులులాంటివి.
17. తీవ్రవాదం, హింసా ఉగ్రవాదం అన్ని దేశాలకు, సమాజాలకు ప్రాథమిక ముప్పుగా పరిణమించిందని మేం గుర్తించాం.
ఈ ఉగ్రవాదం, హింస ఏ రూపంలో ఉన్నా దాన్ని ఖండిస్తున్నాం.
ఈ రాజ్యేతర ఉగ్రవాద ముష్కరులు- సాయుధ గ్రూపులు- భౌగోళికంగా విస్తరిస్తూ, సరికొత్త ఆయుధాలను సమకూర్చుకుంటూ, ఉగ్రవాద సిద్ధాంతాన్ని విస్తరిస్తూ కొత్తవారిని చేర్చుకుంటున్నారు.
ఈ సవాలును ఎదుర్కోవాలంటే దానికి గ్లోబల్ వ్యూహం, సహకారం అవసరం.
ఏ కారణంగానీ, ఆవేదనగానీ తీవ్రవాద చర్యలను సమర్థించలేదని, ఈ విషయంలో సహనం పనికిరాదని మేం ఉద్ఘాటిస్తున్నాం.
సీమాంతర ఉగ్రవాదానికి వేదిక కాకుండా చర్యలు తీసుకోవాలని అన్ని దేశాలకు పిలుపునిస్తున్నాం.
ఉగ్రవాద సంస్థలు, దానికి సంబంధించిన వ్యక్తులకు ఉగ్రవాద కార్యకలాపాలు కొనసాగటానికి వీలుగా ప్రభుత్వాలుగానీ, వారి యంత్రాంగంగానీ ప్రత్యక్ష, పరోక్ష ఆర్థిక సాయం అందించటాన్ని మేం తీవ్రంగా ఖండిస్తున్నాం.
18. మాదకద్రవ్యాల అక్రమ రవాణా, మనుషుల అక్రమ చేరవేత సహా బందీలుగా పట్టుకోవటం, పైరసీ, చిన్న, తేలికపాటి ఆయుధాల అక్రమ రవాణాలాంటి దేశాంతర వ్యవస్థీకృత నేరాలను కట్టడి చేయటానికి మేం కట్టుబడి ఉన్నాం.
ఈ విషయం భారత్-ఆఫ్రికాలు కలసి పనిచేస్తాయి.
19. వాణిజ్య విస్తరణ, పెట్టుబడులు, సాంకేతిక బంధాలు మా భాగస్వామ్యాన్ని మరింత బలోపేతం చేస్తాయి.
మూడు ఆర్థిక సమాజాలకు సంబంధించిన 26 ఆఫ్రికా దేశాల నేతలు ఈజిప్టులోని షర్మ్ ఎల్ షేక్లో త్రైపాక్షిక స్వేచ్ఛా వాణిజ్య ఒప్పందం (టీఎఫ్టీఏ)పై సంతకం చేయటాన్ని స్వాగతిస్తున్నాం.
అబూజా ఒప్పందంలోని లక్ష్యాలకు అనుగుణంగా ఆఫ్రికా మార్కెట్లను సంధానం చేసే దిశగా కాంటినెంటల్ ఫ్రీ ట్రేడ్ ఏరియా (సీఎఫ్టీఏ) కోసం ఆఫ్రికన్ యూనియన్ చేపట్టిన ఈ చర్యలను భారత్ ప్రశంసిస్తోంది.
2017కల్లా ఈ సీఎఫ్టీఏ చర్చలు ముగిసేందుకు మద్దతిస్తోంది.
వాణిజ్య విస్తరణ, భాగస్వామ్యాలకు వీలుగా ఈ వర్ధమాన ఆర్థిక సంస్థలతో కలసి పనిచేయటానికి భారత్ ఎదురుచూస్తోంది.
20 ఆఫ్రికా, భారత్ల మధ్య వాణిజ్యం, పెట్టుబడుల విస్తరణకు భారీ అవకాశాలున్నాయని మేం గుర్తించాం.
ఆఫ్రికాలో వివిధ సంస్థలను అభివృద్ధి చేయటంలో, పారిశ్రామికీకరణకు మద్దతుగా నిలవటం ద్వారా సమర్థతను పెంచటంలో ముడిసరుకు ప్రాసెసింగ్లో అదనపు విలువ జోడించటం రూపంలో భారత్ అందిస్తున్న సహాయ సహాయ సహకారాలను, చిత్తశుద్ధిని ఈ సందర్భంగా ప్రశంసిస్తున్నాం.
21. భారీ భూప్రాంతమేకాకుండా, పొడవైన తీరప్రాంతం, ద్వీపాలు కూడా భారత్, ఆఫ్రికాలకున్న బలం.
మా ప్రజల జీవనోపాధిలో సముద్రాల ప్రాధాన్యాన్ని మేం గుర్తించాం.
సముద్ర వాణిజ్యం అభివృద్ధి చెందటానికి సముద్రయాన భద్రత అత్యంత కీలకమైంది.
అంతర్జాతీయ సముద్రయాన చట్టాలకు లోబడి ఏయూ 2050 ఆఫ్రికా సమగ్ర సముద్రయాన (ఎఐఎం) వ్యూహం అమలు చేయటంలో భారత్ సముచితంగా ఆఫ్రికాకు తోడ్పడుతుంది.
22. అంతర్జాతీయ భద్రత విషయంలో మారిన కొత్త పరిస్థితులను గుర్తించాం.
శాంతి పరిరక్షక బృందాల సంప్రదాయ పనితీరుకు
మారుతున్న సంఘర్షణల స్వరూపాలెలా సవాళ్ళు విసురుతున్నాయో కూడా గుర్తించాం.
23. భారత ప్రభుత్వ తొలి పదేళ్ళ ప్రణాళిక, ప్రాధాన్యతలకు, ఆఫ్రికా యొక్క 2063 అజెండాకు సారూప్యత ఉండటం ఎంతో సంతోషించదగ్గ విషయం.
పేదరిక నిర్మూలన, ఆరోగ్యభద్రత సదుపాయాల కల్పన, విద్య, ఉపాధి, ఆధునిక ఇంధన సేవల అందుబాటు, మౌలిక సదుపాయాలు, వనరులు-మార్కెట్ల మధ్య అనుసంధానం లాంటి వాటి ద్వారా మా ప్రజలకు శాంతి, శ్రేయోభివృద్ధి సాధ్యమవుతాయి.
24. ఆర్థికాభివృద్ధిలో భాగస్వామ్యం కావాలంటే అన్నిరకాల ప్రజలూ ఆరోగ్యవంతులుగా ఉండటం, వారినలా ఉంచటం మా నైతిక బాధ్యతగా గుర్తించాం.
ప్రాథమిక వైద్యం అందరికీ అందుబాటులోకి తేవటం, వ్యాధుల నివారణ మా తక్షణ ప్రాధాన్యాలు.
ఈ దిశగా నాణ్యమైన, అందుబాటులో ఉండే ఔషదాలు, చికిత్సల్లో సహాయసహకారాలు కీలకం.
25. దీర్ఘకాలిక అభివృద్ధి ప్రణాళికల సాధనలో, అత్యవసరమైన స్వల్పకాలిక సమస్యలను పరిస్కరించటంలో అంతరిక్ష సాంకేతికత ఎంతో ఉపయోగపడుతుంది.
డిజిటల్ సమాచారం, కమ్యూనికేషన్ సాంకేతిక పరిజ్ఞానం ప్రపంచాన్ని వేగంగా మారుస్తున్నాయి.
విద్య, ఆరోగ్య భద్రత, తయారీ, వాణిజ్యం, ఆర్థిక సేవల్లాంటి అన్ని ఆర్థిక రంగాల్లోనూ ఈ సాంకేతిక పరిజ్ఞానం అనుసంధానం సమాజానికి, ప్రజలకు సాధికారిక ప్రయోజనం చేకూరుస్తుంది.
26. భారత్ ప్రతిపాదించిన డ్యూటీ ఫ్రీ టారిఫ్ ప్రాధాన్యాల పథకం ఆఫ్రికా, భారత్ల మధ్య వాణిజ్యాన్ని గణనీయంగా పెంచుతుంది.
ఈ పథకాన్ని అన్ని ఆఫ్రికా దేశాలకు విస్తరించే వాతావరణాన్ని సృష్టించాల్సిన అవసరాన్ని మేం నొక్కి చెబుతున్నాం.
27. సుస్థిర, సముచిత సదుపాయాలను వినియోగించుకొని వ్యవసాయ దిగుబడులను పెంచటానికి మేం అంగీకరించాం.
ఎందుకంటే పౌష్టికాహార భద్రతను ప్రతిబింబించే ఇది అత్యంత సవాలే కాకుండా, అవకాశం కూడా.
ఈ సందర్భంగా ఆఫ్రికా ఖండం ప్రవేశపెడుతున్న ‘ఆఫ్రికా సమగ్ర వ్యవసాయ అభివృద్ధి కార్యక్రమం’ (సీఏఏడీపీ)లాంటి వాటిని సమర్థిస్తున్నాం.
28. ఆఫ్రికాలో మౌలిక సదుపాయాల అభివృద్ధికి ఉద్దేశించిన కార్యక్రమం (పీఐడీఏ)ను మేం సమర్థిస్తున్నాం.
అంతేకాకుండా పరస్పర వ్యూహాత్మక ప్రాధాన్యాలను దృష్టిలో ఉంచుకొని కూడా సముద్ర ఆర్థికరంగంలో సహకారం మరింత పెరగాలని కోరుతున్నాం.
29. ఆఫ్రికా-భారత్ భాగస్వామ్యం వేగంగా ముందుకుసాగటంలో అడ్డంకులను అధిగమించటానికి చిత్తశుద్ధితో పనిచేస్తాం.
భారత్-ఆఫ్రికా వేదిక సదస్సుల కార్యాచరణ ప్రణాళికలను అమలు చేయటానికి అవసరమైన ఆర్థిక యంత్రాంగాన్ని కూడా ఆరంభించాలని అంగీకరించాం.
30. ప్రజల జీవితాలను సకారాత్మకంగా ప్రభావితం చేసే రంగాల్లో ఆచరణ సాధ్యమైన చర్యల్ని మరింత నిర్మాణాత్మకంగా చేపట్టడం ద్వారా మా భాగస్వామ్యం, స్నేహబంధం మరింత దృఢతరం అవుతుందని గుర్తించాం.
31. ఈ కింది రంగాల్లో సహాయసహకారాలు అందించుకోవాలని నిర్ణయించాం.
ఆర్థికం
——— * సుస్థిర వృద్ధి, ఆర్థికాభివృద్ధికి దోహదపడేందుకుగాను రెండు వైపులా వాణిజ్య సంబంధాల స్థాయిని పెంచటం, కొత్త మార్కెట్లను ఆరంభించటం ద్వారా ప్రత్యక్ష వాణిజ్య సంబంధాలను ప్రోత్సహించటం; పెట్టుబడుల ఆదాన ప్రదానాలను ప్రోత్సహించటంలాంటి కార్యక్రమాలు కొనసాగించటం.
* పెట్టుబడులకు ఉత్ప్రేరకంగా నిలిచేందుకుగాను ఆఫ్రికాకు దీర్ఘకాలిక క్యాపిటల్ ఫ్లో జరిగేలా మద్దతివ్వటం.
ముఖ్యంగా మౌలిక సదుపాయాల అభివృద్ధికి ఉద్దేశించిన పీఐడీఏ కార్యక్రమానికి నిధులు సమకూరేలా చూడటం.
నిధులకు, వాణిజ్య సంబంధాలకు, సాంఘిక ఆర్థికాభివృద్ధికి ఆటంకంగా నిలుస్తున్న ఏకపక్ష ఆర్థిక ఆంక్షలు ఎత్తేసేలా అంతర్జాతీయ సమాజంపై ఒత్తిడి తేవటం. * సుస్థిర అభివృద్ధికి అంగీకరిచిన సూత్రాలు, నియమాలకు లోబడి బాగా అప్పుల్లో కూరుకుపోయిన ఆఫ్రికా నిరుపేద దేశాల (హెచ్ఐపీసీలు)కు ప్రయోజనం చేకూర్చేలా హెచ్ఐపీసీల కార్యక్రమాన్ని వేగవంతం చేసేలా అంతర్జాతీయ సమాజాన్ని కోరటం.
* అంతా ఎదుర్కొంటున్న సవాళ్ళకు పరిష్కారం కనుగొనే దిశగా అత్యాధునిక సాంకేతికలను అందించటంలో, అభివృద్ధి చేసుకోవటంలో సహాయ సహకారాలను, భాగస్వామ్యాన్ని పెంచటం.
* మహిళాసాధికారికత రంగంలో సహకారం, సమన్వయం.
మహిళల ఆర్థిక, సామాజిక, చట్టపరమైన స్థాయిని పెంచటం, మహిళలకు ఉద్యోగావకాశాలు కల్పించటం, ఆర్థిక, సామాజిక, రాజకీయ రంగాల్లో భాగస్వామ్యం పెరిగేలా మరిన్ని అవకాశాలు కల్పించటం, మహిళలపై వివక్షను నిర్మూలించటంలో ఉమ్మడి ప్రయత్నాలు కొనసాగించటం.
వాణిజ్యం, పరిశ్రమలు
———————–
* ఎస్ఏడీసీ, ఈఏసీ, సీఓఎంఈఎస్ఏలను ఒకదగ్గరికి చేర్చిన త్రైపాక్షిక స్వేచ్ఛా వాణిజ్య ఒప్పందం (టీఎఫ్టీఏ) కార్యాచరణ ప్రణాళికకు అనుగుణంగా పనిచేయటం.
వాణిజ్య విస్తరణ, పెట్టుబడుల బంధాలను పెంచటానికి, ఇతర ప్రాంతీయ ఆర్థిక సమాజాలకు ఈ కార్యాచరణను విస్తరించటానికి ఇది దోహదపడుతుంది.
* ఆఫ్రికా మార్కెట్లను అనుసంధానించే లక్ష్యంగల కాంటినెంటల్ ఫ్రీ ట్రేడ్ ఏరియా (సీఎఫ్టీఏ) ఏర్పాటుకు సహకరించటం.
ఆఫ్రికా ఆర్థిక సమాజం (ఏఈసీ) ఏర్పాటుకు, 2017లో సంప్రదింపులు ముగించే దిశగా కాంటినెంటల్ ఫ్రీ ట్రేడ్ ఏరియా-నెగోషియేటింగ్ ఫోరమ్ (సీఎఫ్టీఏ-ఎన్ఎఫ్) కు సహకరించటం.
* భారత్ ప్రతిపాదించిన డ్యూటీ ఫ్రీ టారిఫ్ ప్రాధాన్యాల పథకం అమలు వేగవంతం అయ్యేలా చూడటం.
ఎందుకంటే ఆఫ్రికా, భారత్ల మధ్య వాణిజ్యాన్ని గణనీయంగా పెంచుతుంది.
* డబ్ల్యూటీవో బాలి వాణిజ్య వెసులుబాటు ఒప్పందం ప్రకారం వాణిజ్య వెసులుబాటుకు అవసరమైన వాతావరణాన్ని సృష్టించేలా కృషి చేయటం.
* రెండువైపులా ప్రజల ఆదాయం పెంచేలా, ఉద్యోగావకాశాలు పెంచేలా చిన్న, మధ్యతరహా సంస్థలు (ఎస్ఎంఈలు), మధ్య, చిన్నతరహా పరిశ్రమల (ఎంఎస్ఐలు) ఏర్పాటుకు మద్దతివ్వటం.
* ఆఫ్రికా పారిశ్రామిక జోన్లలో భారత వ్యాపారవేత్తలు ప్రైవేటు ప్రభుత్వ భాగస్వామ్యం (పీపీపీ) పద్ధతిలో నైపుణ్యాభివృద్ధి కేంద్రాలు ఏర్పాటు చేయటాన్ని ప్రోత్సహించటం.
తద్వారా ఆఫ్రికాలోని ఇంజినీర్లు, సాంకేతిక సిబ్బంది, మేనేజర్లు, శ్రామికులతోపాటు, ఆహార భద్రత, సౌర ఇంధన రంగాల్లోని నిపుణులకు శిక్షణ ఇవ్వటానికి వీలవుతుంది.
వ్యవసాయం
——————
* వ్యవసాయం, ఆహార భద్రత రంగాల్లో పరస్పర ఉమ్మడి సహకారం కొనసాగించటం.
ఉత్పత్తి పెంచేలా, భూ, పర్యావరణాన్ని పరిరక్షించుకుంటూ, పౌష్టికాహార భద్రతను కాపాడుకునేలా ఆఫ్రికా వ్యవసాయ సమగ్ర అభివృద్ధి కార్యక్రమం (సీఏఏడీపీ) అమలుకు మద్దతివ్వటం. * వ్యవసాయ పద్ధతుల్లో సరైన, సరసమైన సాంకేతికతను పెంచటం, నీటిపారుదల వినియోగంలో సరైన మెలకువలు, పంటల మార్పిడి, కొత్త వంగడాలు తదితరాంశాల్లో సహకారాన్ని మరింత పెంచటం.
* ఉద్యోగ, ఉపాధి అవకాశాలు, ఆదాయం పెంచేలా అగ్రిబిజినెస్, ఫుడ్ ప్రాసెసింగ్ పరిశ్రమల్లో పెట్టుబడులను ప్రోత్సహించటం.
ఇంధనం
————
* సౌర, పవన, జియోథర్మల్, బయోమాస్లతో పాటు విద్యుత్ సరఫరా వ్యవస్థల్ని పెంచేలా సంప్రదాయేతర ఇంధన ఉత్పత్తిలో ప్రస్తుతం అందిస్తున్న సహకారాన్ని మరింత పెంచటం.
బ్లూ/ సముద్ర ఆర్థికరంగం
————————-
* సముద్ర వనరుల సుస్థిర అభివృద్ధికి వీలుగా సముద్ర ఆర్థికరంగంలో సహకారాన్ని ప్రోత్సహించటం.
మత్స్య పరిశ్రమ సంస్థల ఏర్పాటు, చట్టవ్యతిరేక అనియంత్రిత చేపల వేటను అడ్డుకోవటం, సముద్ర వనరుల వినియోగం, సముద్రేతర వనరుల అన్వేషణ, హైడ్రోగ్రఫీ సర్వేలు నిర్వహించటం, ఎకో టూరిజాన్ని ప్రోత్సహించటం, సంప్రదాయేతర ఇంధనాన్ని అభివృద్ధి చేసుకోవటం, ఆధునిక సాంకేతికతల ద్వారా విపత్తు నష్టాలను తగ్గించుకోవటం, కాలుష్య నియంత్రణ, ఇతర తీర, సముద్ర సంబంధిత అధ్యయనాలు.
మౌలిక సదుపాయాలు
నీటి సరఫరా నిర్వహణ, సముద్రయాన అనుసంధానం, రహదారులు, రైలు మార్గాల నిర్మాణం, సదుపాయాల పెంపులాంటి మౌలిక సదుపాయాల రంగంలో శిక్షణ, సామర్థ్యం పెంపు, కన్సల్టెన్సీ, మినహాయింపు పరపతి పద్ధతిలో ప్రాజెక్టు అమలు తదితరాంశాల్లో కొనసాగుతున్న సహకారాన్ని మరింత వేగవంతం చేయటం.
విద్య, నైపుణ్యాభివృద్ధి
* ఇంజినీరింగ్, మెడికల్ టెక్నాలజీ, వ్యవసాయ రంగాల్లో ఆఫ్రికా మానవ వనరుల సామర్థ్యం పెంచే క్రమంలో భాగంగా భారత్లోని విశిష్ట విద్యా కేంద్రాల్లో ఆఫ్రికా విద్యార్థులు, విద్యావేత్తలకు ప్రవేశ, వినియోగ అవకాశాలు కల్పించటం.
* వ్యవసాయం, నీరు, అటవీ విస్తీర్ణం, ఖనిజ సంపద, సముద్ర వనరులు, విపత్తు నిర్వహణ, విధ్వంస నష్టం తగ్గేలా చూసుకోవటం, ప్రకృతి విపత్తుల ముందస్తు హెచ్చరికలు, సహజ వనరుల మ్యాపింగ్ తదితరాల్లో అంతరిక్ష పరిశోధన సాంకేతికతల వినియోగంలో, సామర్థ్య పెంపులో సహకారం.
* ఆఫ్రికా, భారత్ లలో సాంకేతిక , పరిశోధన కేంద్రాల మధ్య సహకారం.
తద్వారా ఐసీటీ, ఆధునిక సాంకేతికత, భూభౌతిక సమాచార వ్యవస్థల వినియోగం.
* పేదరిక నిర్మూలనలో సాంకేతికత, డిజిటల్ నెట్వర్క్లను మరింత సమర్థంగా వినియోగించుకోవటంలో సహకారం.
పేదలకు ప్రయోజనం కలిగించేలా, సేవలను మెరుగుపరిచేలా, పాలనలో ప్రజల భాగస్వామ్యం పెంచేలా, బ్యాంకులతో అనుసంధానమై ఆర్థిక సాధికారికత పెరిగేలా, వ్యాధులు, ప్రమాదాల్లో సామాజిక బీమాను ప్రోత్సహించేలా సాంకేతికను వినియోగించటం. * ఇరువైపులా సామర్థ్యం పెంపు, విజ్ఞాన ఆదాన ప్రదానాల్లాంటి కార్యక్రమాల ద్వారా యువత భవితను మెరుగుపరిచేందుకు సంయుక్త సమన్వయ సహకారాన్ని ప్రోత్సహించటం.
ప్రపంచీకరణ సవాళ్ళు, దాని పర్యవసానాలను ఎదుర్కోగలిగేలా యువతరాన్ని బలోపేతం చేసే చర్యలు.
* ఇరుపక్షాలూ అంగీకరించిన సంస్థల ఏర్పాటు, నిర్వహణకు అవసరమైన సహాయ సహకారాలను అందించటం.
* ఆరోగ్యం, ఫార్మసూటికల్ అభివృద్ధితో పాటు టెలిమెడిసిన్, సంప్రదాయ వైద్య రంగాల్లో సంయుక్త సహకారాన్ని పెంచటం.
సమగ్ర శిక్షణ కార్యక్రమాల ద్వారా ఆరోగ్య సంస్థల సామర్థ్యాన్ని పెంచి వ్యాధులు, సాంక్రమిక వ్యాధులపై పోరాటం.
వైద్యంలో, చికిత్సలో ఆధునిక శాస్ర్త సాంకేతికత మెలకువల విషయంలో సానబట్టేలా అంతర్జాతీయ స్థాయిలో సమన్వయం. * డబ్ల్యూటీవో ట్రిప్స్ ఒప్పందం కింద అందుబాటులో ఉన్న వెసులుబాట్లను వినియోగించుకొని వర్ధమాన దేశాల్లో ప్రజారోగ్య అవసరాల విషయంలో వేగవంతమైన ఆవిష్కరణలు, అందుబాటు ధరల్లో ఔషధాల కోసం సమన్వయం, సహకారం.
శాంతి, భద్రత
* సంఘర్షణ నివారణ సహా శాంతి, భద్రతల రంగాల్లో సమన్వయాన్ని కొనసాగించటం.
నైపుణ్య, శిక్షణ కార్యక్రమాల ద్వారా శాంతిస్థాపన, నిర్వహణ, ప్రాంతీయ, ఖండాంతర ముందస్తు హెచ్చరిక యంత్రాంగం, సామర్థ్యం బలోపేతం, శాంతి పరిరక్షణలో, ప్రచారం చేయటంలో మహిళల పాత్రను పెంచటం.
* ఆఫ్రికన్ స్టాండ్బై ఫోర్స్ (ఏఎస్ఎఫ్)కు సాయం చేయటంతో పాటు శాంతిపరిరక్షణలో, శాంతి నిర్మాణ ప్రయత్నాల్లో సహకారాన్ని బలోపేతం చేసుకోవటం.
న్యూఢిల్లీలోని ఐరాస శాంతి పరిరక్షక కేంద్రం (సీయూఎన్పీకే), ఆఫ్రికాలోని ఇతర శాంతి పరిరక్షక కేంద్రాల్లో భారత్ ద్వారా కొత్త శిక్షణ కోర్సుల నిర్వహణ.
నిర్ణయాల పక్రియలో పరిరక్షక దళాల దేశాలకు మరింత భాగస్వామ్యం ఉండేలా సహకారాన్ని పటిష్టం చేసుకోవటం.
* ఐక్యరాజ్యసమితి ఉగ్రవాద వ్యతిరేక యంత్రాంగానికి మద్దతుగా నిలిచి ప్రోత్సహించటం.
ఉగ్రవాదంపై ఐరాస విధించిన ఆంక్షలు అమలు చేయాలంటూ అన్ని దేశాలకు పిలుపునివ్వటం.
సీమాంతర ఉగ్రవాదానికి తమ దేశం వేదిక కాకుండా చూసుకోవాలని అన్ని దేశాలను కోరటం.
యుఎన్జీఏ 70వ సమావేశంలో అంతర్జాతీయ ఉగ్రవాదంపై సమగ్ర తీర్మానం ఆమోదించేందుకు సహకరించాలని అన్ని దేశాలను కోరుతున్నాం.
* శాంతిని ప్రోత్సహించటంతోపాటు సంఘర్షణల అనంతర పరిస్థితుల్లో ఉన్న దేశాలకు అభివృద్ధి ప్రాధాన్యాల్లో మద్దతుగా నిలవటం.
* ఉగ్రవాదం ఏరూపంలో ఉన్నా దానిపై పోరాడటానికి ఆఫ్రికా, భారత్ల మధ్య సహకారాన్ని మరింతగా పెంపొందించటం.
అంతర్జాతీయ ప్రయత్నాలకు తోడుగా వివిధ దేశాల మధ్య నేరాలను అరికట్టడానికి చర్యలు.
* పటిష్ట నిఘా ద్వారా సముద్రమార్గ కమ్యూనికేషన్ వ్యస్థను రక్షించుకోవటం, దేశాల మధ్య పైరసీ, డ్రగ్స్, ఆయుధాలు, మనుషుల అక్రమ రవాణా తదితర నేరాలను అడ్డుకోవటం.
బహుముఖ వేదికలు
* సమానత్వం ప్రాతిపదికగా అంతర్జాతీయ భద్రత, అభివృద్ధి కార్యాచరణలకు దోహదం చేసేందుకు- విస్తృత ప్రాతినిధ్యంగల, వర్తమాన రాజకీయ, భౌతిక వాస్తవికతలను ప్రతిబింబించే ప్రపంచ పాలన వ్యవస్థల కోసం సమష్టి చర్యల కోసం డిమాండ్.
* విస్తరించిన ఐరాస భద్రతామండలిలో సిర్తే ప్రకటన ఆధారంగా ఆఫ్రికా తన హక్కుగా శాశ్వత సభ్యత్వ హోదా పొందాలని భారత్ ఆకాంక్షిస్తోంది.
అదేవిధంగా భారత్ హోదాను, విస్తరించిన భద్రతామండలిలో శాశ్వత సభ్యత్వ హోదా పొందాలన్న భారత్ ఆకాంక్షను ఆఫ్రికా కూడా గుర్తిస్తోంది.
యుఎన్ భద్రతామండలి సంస్కరణల అజెండాపై నిర్ణయాలు తీసుకోవటానికి వీలుగా యుఎన్జీఏ 69/560 నిర్ణయాన్ని తక్షణమే అమలు చేయాలని కోరుతున్నాం.
* వలసవాదం, ఇతర దేశాల ప్రజలపై ఏహ్య భావం, జాతి వివక్ష, మానవ హక్కుల ఉల్లంఘనలకు వ్యతిరేకంగా భారత్, ఆఫ్రికా కలసి కట్టుగా చేసిన పోరాట సూత్రాలను మరోమారు గుర్తు చేసుకుంటున్నాం.
పునరుద్ఘాటిస్తున్నాం.
* సంప్రదింపుల పరిష్కారం ద్వారా గుర్తించిన పాలస్తీనా ప్రజల చట్టబద్ధ హక్కులకు మద్దతు.
క్వార్టె రోడ్మ్యాప్ లో ఆమోదించిన, అంతర్జాతీయ చట్టాల నిబంధనలు, సముచిత యుఎన్, ఏయూ తీర్మానాల ఆధారంగా… ఆవిర్భవించి, ఇజ్రాయెల్ పక్కన శాంతియుతంగా జీవించే సార్వభౌమ, స్వతంత్ర పాలస్తీనా దేశానికి మద్దతు.
* ఆఫ్రికా, భారత్ భాగస్వామ్యం స్ఫూర్తి ఆధారంగా ఇరువురికీ ప్రయోజనకరమైన అంశాలు, సమస్యలను సాధించుకోవటానికి ఐరాస, జి-77 తదితర అంతర్జాతీయ రాజకీయ ఆర్థిక, వాణిజ్య వేదికలపై మరింత దృఢమైన సమన్వయం ప్రదర్శించటం.
* గ్రీన్హౌస్ ఉద్గారాలను తగ్గించుకొని, వాతావరణ మార్పులపై ఐక్యరాజ్యసమితి సదస్సులో (యూఎన్ఎఫ్ సీసీసీ) ఉపశమన చర్యలపై చేసిన బాసలను అభివృద్ధి చెందిన దేశాలు నిలబెట్టుకోవాలని కోరుతున్నాం.
వర్ధమాన దేశాలు మారుతున్న వాతావరణ పరిస్థితులను, సవాళ్ళను ఎదుర్కోవటానికి ఆర్థిక సాయం చేస్తామని, సామర్థ్యాన్ని బలోపేతం చేస్తామని, సాంకేతికతను బదిలీ చేస్తామని అభివృద్ధి చెందిన దేశాలు యూఎన్ఎఫ్సీసీసీలో అంగీకరించాయి.
వాటిని నిలబెట్టుకునే చర్యలు చేపట్టాలి.
* పారిస్ లో జరగబోయే సీఓపీ 21 సంప్రదింపుల్లో వాతావరణ మార్పులపై సమగ్ర ఒప్పందానికి తుదిరూపునిచ్చేందుకు రెట్టించిన సహకారం, సమన్వయంతో కృషి చేయటం.
* వాతావరణ మార్పులపై ఆఫ్రికా గడ్డపై మొరాకోలో 2016లో జరిగే సీఓపీ 22కు స్వాగతం.
అభివృద్ధి చెందుతున్న దేశాల ఆందోళనలకు ఈ సదస్సులో సమాధానం దొరికేందుకు ఉమ్మడిగా కృషిచేస్తాం.
* ప్రజలకు అభివృద్ధి ఫలాలు అందేలా సుపరిపాలన అందించేందుకు కట్టుబడి ఉన్నాం.
ఆధునిక సమాచార సాంకేతిక వ్యవస్థలను ఉపయోగించుకొని సుపరిపాలనను మరింత మెరుగు పరిచేందుకు సహాయసహకారాలు అందించుకుంటాం.
అంతేగాకుండా అక్రమాలకు తావులేని, పారదర్శకమైన ఎన్నికల ప్రక్రియలను నిర్వహించటానికిగాను అనుభవాలను పంచుకోవటం ద్వారా మా సహకారాన్ని మరింత పటిష్ట పరచుకుంటాం.
* ఆఫ్రికా, భారత్ ప్రజల మధ్య సాంస్కృతిక సంప్రదింపులు, మీడియా ఆదాన ప్రదాన కార్యక్రమాలు, మేధావుల సంప్రదింపులను ప్రోత్సహిస్తాం.
అంతేకాకుండా రెండు వైపుల ప్రజలకు సమాజాల గురించిన అవగాహన కల్పించేందుకు సాంస్కృతిక రంగంలో ప్రైవేటు పెట్టుబడులను ప్రోత్సహిస్తాం.
పర్యవేక్షణ యంత్రాంగం
2015 ఇండియా – ఆఫ్రికా వ్యూహాత్మక సహకారానికి సంబంధించిన ప్రణాళికను ఆఫ్రికా దేశాల నుంచి వచ్చిన దేశాధినేతలమైన మేము, భారత రిపబ్లిక్ ప్రధాన మంత్రి కలసి ఆమోదించాం.
అంతేగాకుండా అంగీకరించిన నిర్దిష్ట సమయంలోపు ఈ ప్రణాళిక అమలును, దాని కార్యాచరణ ప్రణాళికను సమీక్షించటానికి ఓ పర్యవేక్షక యంత్రాంగాన్ని కూడా ఏర్పాటు చేయాలని నిర్ణయించాం.
* తదుపరి ఇండియా-ఆఫ్రికా ఫోరమ్ సదస్సు 2020 సంవత్సరంలో జరుగుతుంది.
* ఈసారి ఈ సదస్సుకు వేదికగా నిలిచి, గౌరవప్రదమైన ఆహ్వానం, ఆత్మీయ ఆతిథ్యమిచ్చిన మాన్యులు భారత రాష్ట్రపతి, ప్రధానమంత్రికి, ప్రభుత్వానికి, భారత ప్రజలకు ఆఫ్రికా దేశాల అధిపతులు, ప్రతినిధులమైన మా కృతజ్ఞతలు.
ఇదే సందర్భంగా మూడో భారత్- ఆఫ్రికా ఫోరమ్ సదస్సులో పాల్గొనటానికి వచ్చి, రెండు పక్షాల భాగస్వామ్యాన్ని మరింత బలోపేతం చేయటానికి ఉపయుక్తమైన సలహాలు, సూచనలు చేసిన వివిధ ఆఫ్రికా దేశాల దేశాధినేతలు, ఆఫ్రికా, ఆఫ్రికా యూనియన్ ప్రతినిధులకు భారత ప్రభుత్వం, ప్రజల తరఫున భారత ప్రధానమంత్రి కృతజ్ఞతలు తెలియజేశారు.
2015 నవంబరు 29న న్యూఢిల్లీలో జరిగింది
