మ‌నుషుల అక్ర‌మ ర‌వాణా (నిరోధం, ర‌క్ష‌ణ‌, పున‌రావాసం) బిల్లు, 2018 ని పార్ల‌మెంటులో ప్ర‌వేశ‌పెట్టేందుకు ప్ర‌ధాన‌ మంత్రి శ్రీ న‌రేంద్ర మోదీ అధ్య‌క్ష‌త‌న సమావేశమైన కేంద్ర మంత్రివర్గం ఆమోదం తెలిపింది.
ఈ బిల్లులో దిగువన ప్రస్తావించిన అంశాలు ప్ర‌ముఖ విశిష్టతలుగా ఉన్నాయి:-
1. మ‌నుషుల అక్ర‌మ రవాణా నిరోధం, వారిని కాపాడ‌డం, పున‌రావాసం క‌ల్పించ‌డం అనే దృష్టితో దీనికి రూప‌క‌ల్ప‌న జ‌రిగింది.
2. బ‌ల‌వంతంగా ప‌నులు చేయించుకునేందుకు , భిక్షాట‌న‌ కోసం, పిల్ల‌ల‌కు త్వ‌ర‌గా సెక్సువ‌ల్ మెచూరిటీని తెప్పించేందుకు వారిపై హార్మోన్లు, ర‌సాయ‌న ప‌దార్ధాల‌ను ప్ర‌యోగించ‌డం, వివాహం కోసం మ‌హిళ‌ను లేదా పిల్ల‌ల‌ను అక్ర‌మంగా ర‌వాణా చేయ‌డం, లేదా వివాహం కోసం లేదా వివాహం అనంత‌రం అక్ర‌మ‌ ర‌వాణాకు పాల్ప‌డ‌డం వంటి తీవ్ర‌ స్థాయిలో జ‌రిగే మ‌నుషుల అక్ర‌మ ర‌వాణా గురించిన అంశాల‌ను ఈ బిల్లు ప్ర‌స్తావిస్తుంది.
3. మ‌నుషుల అక్ర‌మ‌ ర‌వాణా ను ప్రోత్స‌హించేందుకు లేదా అక్ర‌మ ర‌వాణాకు పాల్ప‌డేందుకు ప్ర‌భుత్వ నిబంధ‌న‌లు పాటించిన‌ట్టు న‌కిలీ ధ్రువపత్రాలు చూపడం, ముద్రించ‌డం, పంపిణీ చేయ‌డం, స్టికర్లు చూప‌డం, అక్ర‌మ నమోదు, ప్ర‌భుత్వ ఏజెన్సీల‌ నుండి మోస‌పూరితంగా క్లియ‌రెన్సులు పొంద‌డం వంటి వాటికి శిక్ష‌ల‌ను ఈ బిల్లులో పొందుప‌రచారు.
4. బాధితుల గుర్తింపును, సాక్షుల గుర్తింపును, ఫిర్యాదు దారుల వివ‌రాల‌ను వెల్ల‌డించ‌కుండా గోప్య‌త పాటించ‌వ‌చ్చు.
బాధితుల స్టేట్‌మెంట్‌ ను వీడియో కాన్ఫ‌రెన్సింగ్ ప‌ద్ధ‌తిలో రికార్డు చేయ‌డం ద్వారా గోప్య‌త ను పాటించ‌వ‌చ్చు.
( ఇది వివిధ రాష్ట్రాల‌లో జ‌రిగే నేరాలు, దేశం వెలుప‌ల జ‌రిగే నేరాల విష‌యంలోనూ స‌హాయ‌కారిగా ఉంటుంది).
5. ఫిర్యాదును విచార‌ణ‌కు స్వీక‌రించిన త‌రువాత ఏడాది లోగా నిర్ణీత కాల వ్య‌వ‌ధి లోగా విచార‌ణ‌, బాధితుల‌ను స్వ‌స్థ‌లానికి పంపే ఏర్పాటు.
6. అక్ర‌మ‌ ర‌వాణా నుండి ర‌క్షించిన బాధితుల‌కు త‌క్ష‌ణం ర‌క్ష‌ణ‌, వారికి పున‌రావాసం క‌ల్పించ‌డానికి ఏర్పాట్లు ఉన్నాయి.
బాధితులు త‌మ భౌతిక‌ క్షోభ‌ నుండి, మాన‌సిక క్షోభ‌ నుండి బ‌య‌ట‌ప‌డేందుకు 30 రోజుల‌ లోగా తాత్కాలిక ప‌రిహారాన్ని పొందేందుకు అవ‌కాశం క‌లిగివుంటారు.
చార్జిషీటును దాఖ‌లు చేసిన అనంత‌రం 60 రోజుల‌ లోగా త‌గిన ప‌రిష్కారం పొందే ఏర్పాటు చేశారు.
7. బాధితుల‌కు పున‌రావాసం అనేది నిందితుడిపై తీసుకున్న క్రిమిన‌ల్ ప్రోసీడింగ్స్ లేదా దాని ప‌ర్య‌వ‌సానాల‌పై ఆధార‌ప‌డి ఉండ‌దు.
8. తొలిసారిగా పున‌రావాస నిధిని ఏర్పాటు చేయ‌డం జ‌రిగింది.
దీనిని బాధితుల భౌతిక‌ బాగు కోసం, మాన‌సిక బాగు కోసం, సామాజిక బాగు కోసం, అలాగే వారి విద్య‌, నైపుణ్యాభివృద్ధి, ఆరోగ్య ర‌క్ష‌ణ‌, మాన‌సికంగా వారికి అండ‌గా ఉండ‌డం, న్యాయ‌ స‌హాయం, సుర‌క్షిత నివాసం త‌దిత‌రాల‌కు వినియోగిస్తారు.
9. ఇందుకు సంబంధించిన కేసుల స‌త్వ‌ర విచార‌ణ‌కు ప్ర‌తి జిల్లాలో డెజిగ్నేటెడ్ కోర్టులను ఏర్పాటు చేస్తారు.
10. ఈ బిల్లు జిల్లా, రాష్ట్ర‌, కేంద్ర ప్ర‌భుత్వ స్థాయిలో ప్ర‌త్యేక వ్య‌వ‌స్థాగ‌త యంత్రాంగాన్ని ఏర్పాటుకు వీలు క‌ల్పిస్తున్న‌ది.
ఈ వ్య‌వ‌స్థ‌లు మాన‌వ అక్ర‌మ ర‌వాణా నిరోధం, ర‌క్ష‌ణ‌, ద‌ర్యాప్తు, పున‌రావాస సంబంధిత అంశాల‌కు బాధ్య‌త వ‌హించ‌నున్నాయి.
కేంద్ర హోం మంత్రిత్వ‌ శాఖ ఆధ్వ‌ర్యంలో నేశనల్ ఇన్వెస్టిగేశన్ ఏజెన్సి (ఎన్‌ఐఎ) జాతీయ స్థాయిలో యాంటి- ట్రాఫికింగ్ బ్యూరో ల‌క్ష్యాల‌ను చేప‌ట్ట‌నుంది.
11. మాన‌వ అక్ర‌మ ర‌వాణాకు పాల్ప‌డే వారికి క‌నీసం 10 సంవ‌త్స‌రాల క‌ఠిన శిక్ష‌ నుండి జీవిత ఖైదు, 1 ల‌క్ష రూపాయ‌ల‌కు త‌క్కువ కాకుండా పెనాల్టీ ని బిల్లులో పొందుప‌రచారు.
12. జాతీయ‌, అంత‌ర్జాతీయ స్థాయిలో మాన‌వ అక్ర‌మ రవాణాకు సంబంధించి వ్య‌వ‌స్థీకృత సంబంధాల‌ను విచ్ఛిన్నం చేసేందుకు ఇలాంటి నేరాల‌కు పాల్ప‌డే వారి ఆస్తుల జ‌ప్తు, ఈ నేరాల‌ నుండి సంపాదించే సొమ్ము స్వాధీనం వంటి వాటికి బిల్లు వీలు క‌ల్పిస్తోంది.
13. మాన‌వ అక్ర‌మ ర‌వాణా స‌మ‌స్య అంత‌ర్జాతీయ స్వ‌భావాన్ని, ఇందుకు సంబంధించిన నేరాల‌ను ఎదుర్కోవ‌డానికి ఈ బిల్లు స‌మ‌గ్ర చ‌ర్య‌ల‌ను సూచిస్తోంది.
నేశన‌ల్ యాంటి ట్రాఫికింగ్ బ్యూరో, విదేశాల‌తో, అంత‌ర్జాతీయ సంస్థ‌ల‌తో ప‌ర‌స్ప‌ర స‌మ‌న్వ‌యంతో ప‌ని చేసే ఏర్పాటు బిల్లులో క‌ల్పించారు.
కేసు స‌త్వ‌ర ద‌ర్యాప్తు ల‌క్ష్యంగా ద‌ర్యాప్తులో అవ‌స‌ర‌మైతే విదేశీ స‌హాయం తీసుకోవ‌డం, సాక్ష్యాలు, ఇత‌ర స‌మాచారాన్ని, సాక్షులు, ఇత‌రుల‌ను రాష్ట్రాలు, వివిధ దేశాల‌కు తీసుకువెళ్ల‌డానికి, న్యాయ‌ప‌ర‌మైన ప్రొసీడింగ్స్‌లో భాగంగా అంత‌ర్ రాష్ట్ర‌, అంత‌ర్జాతీయ వీడియో కాన్ఫ‌రెన్సింగ్‌ కు వీలు క‌ల్పించ‌డం వంటివి బిల్లులో ఉన్నాయి.
పూర్వ రంగం
మ‌నుషుల అక్ర‌మ ర‌వాణా అనేది మాన‌వ‌హ‌క్కుల ఉల్లంఘ‌న‌తో కూడిన‌ మూడో అతి పెద్ద వ్య‌వ‌స్థీకృత నేరం.
ఈ నేరాన్ని అరిక‌ట్టేందుకు ఇప్ప‌టివ‌ర‌కు ప్ర‌త్యేక చ‌ట్టం లేదు.
దీనితో మ‌నుషుల అక్ర‌మ ర‌వాణా (నిరోధం, ర‌క్ష‌ణ‌, పున‌రావాసం) బిల్లు, 2018 ని రూపొందించారు.
మ‌హిళ‌లపై, పిల్ల‌ల‌పై తీవ్ర ప్ర‌భావం చూపే తీవ్ర నేరానికి సంబంధించిన స‌మ‌స్య‌ను ఎదుర్కొనేందుకు ఈ బిల్లును తీసుకురానున్నారు.
ఈ కొత్త చ‌ట్టం, మానవ అక్ర‌మ ర‌వాణాను అరిక‌ట్టే విష‌యంలో భార‌త‌దేశాన్ని ద‌క్షిణాసియా లో నాయ‌క‌త్వ స్థానంలో నిల‌బెడుతుంది.
మనుషుల అక్ర‌మ ర‌వాణా అనేది అంత‌ర్జాతీయ స‌మ‌స్య‌.
ఇది ప‌లు ద‌క్షిణాసియా దేశాల‌ను వేధిస్తున్న స‌మ‌స్య‌.
దీనితో ఈ స‌మ‌స్య‌ను ఎదుర్కొనేందుకు స‌మ‌గ్ర చ‌ట్టాన్ని రూపొందించ‌డంలో భార‌త‌దేశం ముందుంది.
ఈ చ‌ట్టం విష‌యంలో భార‌త‌దేశం నాయ‌కత్వం వ‌హించి ముందుకు వెళ్లాల‌ని యుఎన్ఒడిసి, ఎస్ఎఎఆర్ సి దేశాలు ఎదురుచూస్తున్నాయి.
వివిధ మంత్రిత్వ‌ శాఖ‌లు, విభాగాలు, రాష్ట్ర‌ ప్ర‌భుత్వాలు, ప్ర‌భుత్వేత‌ర సంస్థ‌లు, ఆ యా రంగాల నిపుణుల‌తో సంప్ర‌దించిన మీద‌ట ఈ బిల్లు ను రూపొందించారు.
ఈ అంశానికి సంబంధించి పెద్ద సంఖ్య‌లో సూచ‌న‌ల‌ను మ‌హిళా, బాల వికాస మంత్రిత్వ‌శాఖ స్వీక‌రించింది.
ఎన్నో సూచ‌న‌ల‌ను ఈ బిల్లులో పొందుప‌రచింది.
ఈ ముసాయిదా బిల్లు పై ఢిల్లీ, కోల్‌కాతా, చెన్నై, ముంబయి ల‌లో సంబంధిత వ‌ర్గాల ప్ర‌జ‌లు, 60 కి పైగా ప్ర‌భుత్వేత‌ర సంస్థ‌ల ప్ర‌తినిధుల‌తో ప్రాంతీయ స‌ద‌స్సుల‌లో చ‌ర్చించడం జ‌రిగింది.
ఈ బిల్లును మంత్రుల బృందం ప‌రిశీలించి, చ‌ర్చించింది కూడా.
