మిత్రులారా, మీకు నా న‌మ‌స్కారం.
పార్ల‌మెంట్ బ‌డ్జెట్ సమావేశాలు ఈ రోజు నుండి మొద‌ల‌వుతున్నాయి.
ఈ స‌మావేశాలు రాష్ట్రప‌తి ప్ర‌సంగంతో ప్రారంభం అవుతాయి.
క్రితం స‌మావేశాల‌లో మూడు సార్ల త‌లాక్ వంటి కీల‌క అంశాల‌పై ఎటువంటి రాజ‌కీయాలు జ‌ర‌గ‌బోవ‌ని, ముస్లిమ్ మ‌హిళ‌ల‌కు వారి హ‌క్కులు వారికి ల‌భిస్తాయ‌ని మేం ప్ర‌యాస ప‌డ్డాం; ఈ విష‌యంలో దేశ ప్ర‌జ‌లు కూడా పెద్ద ఆశ‌లు పెట్టుకొన్నారు.
అయితే, స‌ర్వోన్న‌త న్యాయ‌స్థానం ఆదేశాలు ఇచ్చిన‌ప్ప‌టికీ కూడా మూడు సార్ల త‌లాక్ బిల్లును పార్ల‌మెంటు ఆమోదాన్ని పొందలేకపోయాం.
ముస్లిమ్ మ‌హిళ‌ల హ‌క్కుల‌ను కాపాడే మూడు సార్ల త‌లాక్ బిల్లుకు ఆమోదం ల‌భించ‌డంలో చేతులు క‌ల‌ప‌వ‌ల‌సిందిగా దేశ‌వ్యాప్తంగా రాజ‌కీయ ప‌క్షాల‌కు నేను విజ్ఞ‌ప్తి చేస్తున్నాను.
ఇది కొత్త ఏడాదిలో ముస్లిం మ‌హిళ‌ల‌కు 2018 సంవ‌త్స‌ర ఉత్త‌మ బ‌హుమ‌తి కాగ‌ల‌దు.
బ‌డ్జెట్ స‌మావేశాలు ఎంతో ముఖ్య‌మైన‌టువంటివి.
భార‌త‌దేశ ఆర్థిక వ్య‌వ‌స్థ విష‌యంలో యావ‌త్ ప్ర‌పంచ స‌ముదాయం చాలా ఆశాభావంతో ఉంది.
భారతదేశం ముందున్న మార్గం, భారతదేశం సాధించబోయే ప్రగతి పట్ల ప్ర‌పంచ‌మంతా మ‌న‌కేసి చూస్తూ ఉన్న వేళ‌..
గ్లోబ‌ల్ క్రెడిట్ రేటింగ్ ఏజెన్సీలు కావ‌చ్చు; ప్ర‌పంచ బ్యాంకు కావ‌చ్చు; ఐఎమ్ఎఫ్ కావ‌చ్చు..
భార‌త‌దేశ వృద్ధి మ‌రియు భార‌త‌దేశం ముందు ఉన్న అవ‌కాశాలకు సంబంధించి ఎంతో స‌కారాత్మ‌క‌మైన అభిప్రాయాన్ని వ్యక్తం చేస్తున్న తరుణంలో, ఈ బ‌డ్జెట్ స‌మావేశాలు జ‌రుగ‌బోతున్నాయి.
ఈ బ‌డ్జెట్ శ‌ర‌వేగంగా వృద్ధి చెందుతున్న దేశ ఆర్థిక వ్య‌వ‌స్థ‌కు ఒక నూత‌న శ‌క్తిని అందించగ‌లుగుతుంది.
ఇది సామాన్య మాన‌వుడి ఆశ‌ల‌ను, ఆకాంక్ష‌ల‌ను నెర‌వేర్చ‌గ‌లుగుతుంది.
బ‌డ్జెట్ స‌మావేశాలు ముగిసిన ఒక నెల రోజుల త‌రువాత బ‌డ్జెట్ ప్ర‌తిపాద‌న‌ల లోతుపాతుల‌పై వేరు వేరు సంఘాలు చ‌ర్చోపచ‌ర్చ‌లు సాగిస్తాయి.
అటువంటి చ‌ర్చోపచ‌ర్చ‌ల‌లో రాజ‌కీయ ప్ర‌యోజ‌నాల క‌న్నా దేశ ప్ర‌యోజ‌నాలే మిన్నగా ఉంటాయ‌ని గ‌త అనుభ‌వం సూచిస్తోంది.
అధికార ప‌క్షంలోని ఎంపీ లు సైతం పార్టీ వైఖ‌రికి భిన్నంగా బ‌డ్జెట్ లోని లోపాల‌ను గురించి ప్ర‌స్తావిస్తారు.
అలాగే, ప్ర‌తిప‌క్ష స‌భ్యులు ఆ బ‌డ్జెట్ యొక్క ప్ర‌ధాన అంశాన్ని గురించి మాట్లాడుతారు.
ఒక ర‌కంగా, ఇది ఒక ఆరోగ్య‌క‌ర‌మైన వాతావ‌ర‌ణానికి మ‌రియు వాద‌నల‌కు, ఇంకా చ‌ర్చ‌కు తావు దొరికేటటువంటి వాతావ‌ర‌ణాన్ని క‌ల్పిస్తుంది.
నిన్న జ‌రిగిన అఖిల ప‌క్ష స‌మావేశంలో, వివిధ సంఘాల‌లో జ‌రిగే చ‌ర్చ‌ల నుండి గ‌రిష్ఠ తోడ్పాటును మనం పొందాల‌ని, బ‌డ్జెట్ నుండి సామాన్య మాన‌వుడు ఎంత ఎక్కువ‌గా ల‌బ్దిని పొంద‌గ‌లుగుతాడో అనేది మ‌నం చూడాల‌ని నేను విన్న‌వించాను.
ద‌ళితులు, అణ‌గారిన వ‌ర్గాల వారు, స‌దుపాయాల‌కు నోచుకోనటువంటి వ‌ర్గాలు..
వీరికి చేరువ కావాలన్నదే మ‌న ధ్యేయం కావాలి.
అదే విధంగా మ‌న ప‌ల్లెవాసులు, పేద‌లు, వ్య‌వ‌సాయ‌దారులు మ‌రియు శ్రామికులు బ‌డ్జెట్ నుండి గ‌రిష్ఠ ప్ర‌యోజ‌నాన్ని పొందేట‌ట్లుగా కూడా మ‌నం కృషి చేయవలసివుంది.
మ‌నం కూలంక‌ష చ‌ర్చ‌ను చేప‌ట్టి, స‌కారాత్మ‌క సూచ‌న‌ల‌తో ముందుకు పోతూ పురోగ‌తి బాట‌లో సాగేందుకు ఒక మార్గ సూచీని రూపొందించుకొందాం.
మీకు అనేకానేక ధన్యవాదాలు.
***
