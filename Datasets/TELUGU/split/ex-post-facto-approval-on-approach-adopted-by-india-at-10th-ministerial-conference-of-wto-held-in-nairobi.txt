కెన్యా లోని నైరోబీ లో గ‌త డిసెంబ‌రు 15వ తేదీ నుంచి 19వ తేదీ వ‌ర‌కు జ‌రిగిన ప‌దో మంత్రుల స్థాయి వర‌ల్డ్ ట్రేడ్ ఆర్గ‌నైజేష‌న్ (డ‌బ్ల్యూటీవో) స‌ద‌స్సులో భార‌త్ అనుస‌రించిన వైఖ‌రికి ప్ర‌ధాన‌ మంత్రి శ్రీ న‌రేంద్ర మోదీ అధ్య‌క్ష‌త‌న జ‌రిగిన కేంద్ర మంత్రివ‌ర్గ స‌మావేశం ఆమోద‌ముద్ర వేసింది.
పూర్వ రంగం :
‘నైరోబీ ప్యాకేజీ’గా వ్య‌వ‌హ‌రించే ఈ స‌ద‌స్సులో అనేక తీర్మానాల‌ను ఆమోదించారు.
వెనుక‌బ‌డిన దేశాల‌కు (ఎల్‌డీసీ) చెందిన వ్య‌వ‌సాయం, ప‌త్తి త‌దితర రంగాల‌కు చెందిన విష‌యాల‌ను ఈ మంత్రుల స్థాయి భేటీలో చ‌ర్చించి కీల‌క నిర్ణ‌యాలు తీసుకొన్నారు.
అందులోభాగంగా, అభివృద్ధి చెందుతున్న దేశాల కోసం ప్ర‌త్యేక ర‌క్ష‌ణ యంత్రాంగాన్ని (ఎస్ఎస్ఎమ్) ఏర్పాటు చేయాల‌ని, ఆహార భ‌ద్ర‌తా ప్ర‌యోజ‌నాల కోసం ప‌బ్లిక్ స్టాక్‌హోల్డింగ్ విధానాన్ని అనుస‌రించాల‌ని, ప‌త్తి, త‌దిత‌ర వ్య‌వ‌సాయ ఉత్ప‌త్తుల‌పై ఎగుమ‌తి సబ్సిడీల‌ను ర‌ద్దు చేయాల‌ని స‌ద‌స్సులో నిర్ణ‌యించారు.
అలాగే, సేవ‌ల రంగంలో ఎల్‌డీసీ దేశాల‌కు ప్రాధాన్యం ఇవ్వాల‌ని, వాణిజ్య వ్య‌వ‌హారాల్లో ల‌బ్ధి పొందేలా ఈ దేశాల నుంచి వాతావ‌ర‌ణ సంబంధ దిగుమ‌తుల‌కు పెద్ద‌పీట వేయాలంటూ మంత్రుల స్థాయి తీర్మానాన్ని కూడా ఆమోదించారు.
నైరోబీ స‌ద‌స్సుకు గడువు దగ్గరపడుతున్న కొద్దీ దోహా రౌండ్ వాణిజ్య సంప్ర‌దింపుల భవితవ్యం ఎలా ఉండేదీ ఈ సదస్సు నిర్ధరించగలదన్నది స్పష్టమైంది.
విశ్వ వాణిజ్య వ్యవస్థలో అభివృద్ధి చెందుతున్న దేశాల‌ను మరింత ఎక్కువగా సమన్వయపరచటానికి దోహా రౌండ్ కు గొప్ప భూమిక ఉంది.
అయితే, కేవ‌లం కొన్ని అభివృద్ధి చెందిన దేశాలు మాత్ర‌మే దోహా ప్ర‌గ‌తి అజెండా (డీడీఏ) కొన‌సాగింపును అభ్యంత‌ర‌పెట్టాయి.
నైరోబీ సదస్సు అనంతరం డీడీఏని త‌ప్ప‌క కొన‌సాగించాల‌న్న వైఖ‌రిని భార‌త్ వినిపించింది.
డీడీఏ ప‌రిపూర్తి కానంత వ‌ర‌కు కొత్త అంశాల‌ను డ‌బ్ల్యూటీవో అజెండాలోకి తీసుకురావద్దని కూడా స్ప‌ష్టం చేసింది.
ఈ అంశాన్ని మంత్రుల స్థాయి తీర్మానంలో స్ప‌ష్టంగానే ప్ర‌స్తావించారు.
దోహా రౌండ్ సంప్ర‌దింపుల అమ‌లును చేప‌ట్టే విష‌యంలో భిన్న వాద‌న‌లు స‌ద‌స్సులో వినిపించాయ‌ని అందులో పేర్కొన్నారు.
దోహాలో చ‌ర్చించ‌కుండా మిగిలిపోయిన అంశాల‌పై సంప్ర‌దింపుల‌ను కొన‌సాగించాల‌న్న బ‌ల‌మైన అభిప్రాయం స‌ద‌స్సుకు హాజ‌ర‌యిన ప్ర‌తినిధులంతా వ్య‌క్తం కావ‌డాన్నీ తీర్మానంలో ఉటంకించారు.
డీడీఏ కొన‌సాగింపుపై అభివృద్ధి చెందిన దేశాల నుంచి వ్య‌క్తం అవుతున్న అభ్యంత‌రాల‌పై స‌ద‌స్సులో భాగంగా భార‌త్ కేంద్రీక‌రించింది.
ఏదో మేర‌కు వాటిని ఒప్పించేందుకు సంప్ర‌దింపులు జ‌రిపింది.
బాలీ మంత్రుల, స‌ర్వ‌సాధార‌ణ మండ‌లి నిర్ణ‌యాల‌ను గౌర‌వించి ఆహార భ‌ద్ర‌త సంబంధంగా గ‌ల ప‌బ్లిక్ స్టాక్‌హోల్డింగ్ విధానంపై పునరాలోచ‌న‌కు మంత్రుల భేటీలో భార‌త్ హామీ పొందింది.
దీనివ‌ల్ల ఈ అంశానికిశాశ్వ‌త ప‌రిష్కారం క‌నుగొనేలా స‌భ్య‌దేశాలు నిర్మాణాత్మ‌క వైఖ‌రిని ప్ర‌ద‌ర్శించాల్సిన‌ ప‌రిస్థితిని క‌ల్పించ‌గ‌లిగింది.
మ‌రో ముఖ్య‌మైన అంశంపైనా మంత్రుల స్థాయి స‌మావేశం కీల‌క నిర్ణ‌యం తీసుకొనేలా భార‌త్ ప్రేరేపించింది.
అది అభివృద్ధి చెందుతున్న దేశాల‌కు సంబంధించింది.
దోహా ప్ర‌క‌ట‌న‌లో పొందుప‌రిచిన‌ట్టు..
ప్రత్యేక వ్య‌వ‌సాయ ర‌క్ష‌ణ యంత్రాంగాన్ని (ఎస్ఎస్ఎమ్‌) పున‌ర్ వ్యవస్థీక‌రించే హ‌క్కు ఈ దేశాల‌కు ఉంటుంద‌ని స‌ద‌స్సు గుర్తించేలా చేయ‌గ‌లిగింది.
దీనికోసం వ్య‌వ‌సాయ క‌మిటీ స‌మ‌క్షంలో జ‌రిగిన ప్రత్యేకంగా ఏర్పాటుచేసే సెష‌న్ల‌లో స‌భ్య దేశాలు ఈ యంత్రాంగం విష‌య‌మై సంప్ర‌దింపుల‌ను కొన‌సాగించే వీలు క‌లిగింది.
అంతేకాదు, ఈ సంప్ర‌దింపుల్లో పురోగ‌తిని ప‌ర్య‌వేక్షించే ప‌నిని డ‌బ్ల్యూటీవో స‌ర్వ సాధార‌ణ మండ‌లికి అప్ప‌గించ‌డం జ‌రిగింది.
దోహా రౌండ్ కోణంలో ఇది అత్యంత కీల‌క నిర్ణ‌యం.
వ్య‌వ‌సాయ ఎగుమ‌తి ఉత్ప‌త్తులకు ఇస్తున్న రాయితీల‌ను ఎత్తి వేసే విష‌యంలో అంద‌రినీ ఒకే గాట‌న క‌ట్ట‌రాద‌ని, అభివృద్ధి చెందుతున్న దేశాల‌తో భిన్న‌, ప్ర‌త్యేక ప‌ద్ధ‌తుల్లో వ్య‌వ‌హ‌రించాల‌న్న ప్ర‌తిపాద‌న‌ను స‌ద‌స్సుకు హాజ‌ర‌యిన ప్ర‌తినిధులు ఆమోదించారు.
వ్య‌వ‌సాయ ఉత్ప‌త్తుల ఎగుమ‌తుల విష‌యంలో దీర్ఘ‌కాలిక ర‌వాణా, మార్కెట్ రాయితీ విధానాన్ని అనుస‌రించాల‌ని కూడా అంగీక‌రించారు.
రాయితీల ముసుగులో ఇత‌ర ఎగుమ‌తుల విధానాల‌ను చెలామ‌ణిలోకి తీసుకురాకుండా..
అన్ని దేశాలు క్ర‌మ‌శిక్ష‌ణ‌ను పాటించాల‌ని మంత్రుల స్థాయి స‌ద‌స్సు తీర్మానించింది.
అందులో భాగంగా, వ్య‌వ‌సాయ ఎగుమ‌తుల రంగంలో అందించే ఆర్థిక మ‌ద్ద‌తును కుదించాల‌ని, వ్య‌వ‌సాయ వాణిజ్య అనుబంధ ప్ర‌భుత్వ ప‌రిశ్ర‌మ‌లకు నిబంధ‌న‌ల‌ను రూపొందించాల‌ని, ఆహార స‌హాయ‌త అనేది దేశీయ ఉత్పత్తుల‌పై ప్ర‌తికూల ప్ర‌భావం చూప‌కుండా గ‌ట్టి క్ర‌మ‌శిక్ష‌ణ పాటించాల‌ని పేర్కొంది.
ఈ నిబంధ‌న‌ల అమ‌లు కోసం అభివృద్ధి చెందిన దేశాల‌కు దీర్ఘ‌కాల వ్య‌వ‌ధిని ఇవ్వ‌డం జ‌రిగింది.
పార్మాస్యూటిక‌ల్స్ రంగంలో ఎవ‌ర్‌గ్రీనింగ్ పేటెంట్ ధోర‌ణిని నిరోధించాల‌ని నిర్ణ‌యించిన మంత్రుల స్థాయి స‌ద‌స్సు, దానికోసం ఇప్ప‌టికే ఉన్న నిబంధ‌న‌ల‌ను ప‌టిష్టం చేయాల‌ని తీర్మానించింది.
ఈ నిర్ణ‌యం వ‌ల్ల స‌ర‌స‌మైన ధ‌ర‌ల‌కు స‌రిప‌డా జెనెరిక్ మందులు అందుబాటులోకి జెనెరిక్ ఔష‌ధాలు అందుబాటులోకి వ‌స్తాయి.
ఎల్‌డీసీల‌కు అనుకూలంగా స‌ద‌స్సులో చేసిన నిర్ణ‌యాల‌ను భార‌త్ స‌మ‌ర్థించింది.
ఈ దేశాల‌కు చెందిన స‌ర్వీసు ప్రొవైడ‌ర్లను ప్రాధాన్య శ్రేణిలో ఉంచాల‌నేది అందులో ఒక ముఖ్య‌మైన నిర్ణ‌యం.
వాస్త‌వానికి భార‌త్ ఇప్ప‌టికే ఎల్‌డీసీ దేశాలకు ఈ రంగాల్లో త‌గిన ప్రాధాన్య‌త‌ని ఇస్తూ ఉంది.
నైరోబీలో చ‌ర్చ‌కు వ‌చ్చిన మ‌రో అంశం మ‌త్య్స‌కార రాయితీలు.
ఈ అంశంపై నిబంధ‌న‌ల రూప‌క‌ల్ప‌న‌లో స‌ద‌స్సుకు స్ప‌ష్ట‌త కొర‌వ‌డింది.
దీంతో భార‌త్ వంటి అనేక దేశాలు ఈ రాయితీల విష‌యంలో త‌మ వాద‌న‌కే క‌ట్టుబ‌డ్డాయి.
అక్క‌డి వాతావ‌ర‌ణం భార‌త్ మ‌నోభావాన్నే ప్ర‌తిబింబించింది.
మ‌త్స్య‌కారుల రాయితీల‌పై సంప్ర‌దింపులు కొన‌సాగించినా, ఏ నిర్ణ‌య‌మూ తీసుకోలేక‌పోయారు.
కాగా, సామాజిక సాంకేతిక రంగానికి చెందిన 201 ఉత్ప‌త్తుల‌పై టారిఫ్‌ను ఒక్క‌సారిగా కాకుండా..
ఒక కాల ప్ర‌ణాళిక‌తో ర‌ద్దు చేస్తూ పోవాల‌ని అభివృద్ధి చెందిన‌, అభివృద్ధి చెందుతున్న దేశాల‌కు చెందిన 53 స‌భ్య‌దేశాలు అంగీక‌రించాయి.
అంతిమంగా ఈ ఉత్ప‌త్తుల‌ను డ‌బ్ల్యూటీవో స‌భ్య‌దేశాల‌న్నీ ఎలాంటి సుంకం చెల్లించ‌కుండానే పొందే ప‌రిస్థితిని క‌ల్పించాల‌ని తీర్మానించాయి.
అయితే, ఈ తీర్మానంలో భార‌త్ భాగం కాక‌పోయినా, వాటి ఫ‌లాలు మాత్రం మ‌న దేశ‌మూ అనుభ‌వించ‌నుంది.
***
