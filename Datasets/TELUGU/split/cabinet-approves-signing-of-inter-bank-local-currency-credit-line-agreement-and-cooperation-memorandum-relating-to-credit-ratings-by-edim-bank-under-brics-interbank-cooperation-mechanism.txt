ప్ర‌ధాన మంత్రి శ్రీ న‌రేంద్ర మోదీ అధ్యక్షతన స‌మావేశమైన కేంద్ర మంత్రివర్గం అంత‌ర్ బ్యాంకుల స్థానిక క‌రెన్సీ క్రెడిట్ లైన్ ఒప్పందం మరియు బ్రిక్స్ అంత‌ర్ బ్యాంకు స‌హ‌కార వ్య‌వ‌స్థ‌ లోని స‌భ్య‌త్వ దేశాల భాగ‌స్వామ్యం లోని ఎగ్జిమ్ బ్యాంకు క్రెడిట్ రేటింగ్స్ కు సంబంధించిన స‌హ‌కార అవ‌గాహ‌న‌పూర్వక ఒప్పంద పత్రాలపై సంతకాలకు ఆమోదం తెలిపింది.
ఈ రెండూ (ఒప్పందం, అవ‌గాహ‌న ఒప్పందం ) గొడుగు ఒప్పందాలలో భాగమే కానీ తప్ప‌నిస‌రేం కాదు.
ఈ చ‌ట్రం లోని నిబంధ‌న‌లు, వ్యక్తిగ‌త కాంట్రాక్టుల‌ను నిర్ధారించ‌డం చ‌ర్చించేందుకు ఎగ్జిమ్ బ్యాంకు బోర్డు ఆఫ్ డైరెక్ట‌ర్లకు సంపూర్ణ అధికారం ఉంటుంది.
ప్ర‌భావం
బ్రిక్స్ దేశాల సంయుక్త ప్ర‌యోజ‌నాల‌కు అనుగుణంగా బ‌హుపాక్షిక స‌మాలోచ‌న‌లను పెంచ‌డంతో పాటు మ‌రింత లోతైన రాజ‌కీయ‌, ఆర్థిక సంబంధాలను పెంచుకొనేందుకు ఈ ఒప్పందాలు ఉప‌యోగ‌ప‌డ‌తాయి.
ఈ ఒప్పందంపై సంత‌కాలు చేయటం ద్వారా విస్తృత అంత‌ర్జాతీయ అభివృద్ధి ఆర్థిక సహాయ సంస్థ‌లైన సిడిఎస్‌, విఇబి, బిఎన్‌డిఇఎస్ ల వంటి స్థంస్థ‌ల‌తో స‌మానంగా ఎగ్జిమ్ బ్యాంకు కు స‌ముచిత స్థానం ద‌క్కుతుంది.
స‌రైన స‌మ‌యంలో ఎగ్జిమ్ బ్యాంకు ఈ గొడుగు ఒప్పందాల ప‌ర‌ప‌తి ద్వారా పైన పేర్కొన్న ఏ ఇత‌ర సంస్థ‌ల‌తోనైనా వ‌న‌రులు పెంచుకొనేందుకు, వ్యాపారం చేసేందుకు ద్వైపాక్షిక ఒప్పందాలు చేసుకోగ‌లుగుతుంది.
రెండు స‌భ్య‌త్వ దేశాల మ‌ధ్య (ఉదాహ‌ర‌ణ‌కు భార‌తదేశం, ద‌క్షిణ ఆఫ్రికా) వాణిజ్య‌ప‌ర‌మైన అంశాల్లో ఆర్థిక స‌హ‌కారానికి అవ‌కాశం వచ్చిన‌పుడు ఇరు దేశాల‌కు సంబంధించి ఒకే క‌రెన్సీలో రుణం ఇవ్వ‌డం కూడా సాధ్య‌మ‌వుతుంది.
పూర్వ‌రంగం
ఎగ్జిమ్ బ్యాంకు భార‌తదేశానికి ఆర్థిక సహాయం చేయ‌డంతో పాటుగా భార‌త అంత‌ర్జాతీయ వాణిజ్యానికి సౌక‌ర్య‌వంతంగా, ప్రోత్సాహ‌కంగా ఉంటుంది.
సాంకేతిక‌తను దిగుమ‌తి చేసుకోవడం, ఉత్ప‌త్తి అభివృద్ధి ప్రక్రియను ఎగుమ‌తి చేయడం, ఉత్ప‌త్తులను ఎగుమ‌తి చేయడం, రుణ ఎగుమ‌తి వంటి వ్యాపార చక్రంలోని వేరువేరు దశలలో, షిప్‌మెంట్‌కు ముందు, షిప్‌మెంట్ త‌రువాత ద‌శ‌లలో, విదేశాల్లో పెట్టుబ‌డుల విష‌యంలో ఎగ్జిమ్ బ్యాంకు స్పర్ధాత్మక ఆర్థిక సహాయాన్ని అందిస్తుంది.
అంత‌ర్‌ బ్యాంకుల స్థానిక క‌రెన్సీ, క్రెడిట్ లైన్ ఒప్పందం, బ్రిక్స్ అంత‌ర్ బ్యాంకుల స‌హ‌కార వ్య‌వ‌స్థ‌లో భాగంగా స్థానిక‌ క‌రెన్సీలో రుణ అవకాశానికి ఐదేళ్ల అమ‌లుతో ప్రారంభిక మాస్ట‌ర్ అగ్రిమెంటు జ‌రిగింది.
ఈ ఒప్పందం 2017 మార్చి నెలలో ముగిసింది.
2012లో సంతకాలు అయిన మాస్ట‌ర్ అగ్రిమెంటులో భాగంగా ప‌లు స‌భ్యత్వ బ్యాంకులు (సిడిబి మరియు విఇబి; సిడిబి- మరియు బిఎన్ డిఇఎస్ ల వంటివి) లోక‌ల్ క‌రెన్సీ ఆర్థిక‌ సాయం కోసం ద్వైపాక్షిక ఒప్పందాలను చేసుకున్న‌ట్లు తెలుస్తోంది.
ప్ర‌స్తుతం ప‌రిస్థితులు వినియోగానికి అంత అనుకూలంగా లేన‌ప్ప‌టికీ..
ఇటువంటి అవ‌కాశాలే భ‌విష్య‌త్తులో కార్య‌రూపం దాలిస్తే..
ఇది చాలా ఉప‌యోగ‌క‌రంగా ఉంటుంది.
ఎగ్జిమ్ బ్యాంకు విభిన్న క‌రెన్సీ అందుబాటులో ఉండే విదేశీ విపణిలో కొత్త అవ‌కాశాల‌ను సృష్టిస్తుంది.
స‌మ‌స్య‌లు రాకుండా స‌హాయ‌ప‌డుతుంది.
స‌భ్య‌త్వ దేశాల బ్యాంకుల‌తో వారి వారి దేశాల చ‌ట్టాలు, నిబంధ‌న‌లు, అంత‌ర్గత విధివిధానాలు, ఒప్పందాల‌కు అనుగుణంగా ద్వైపాక్షిక ఒప్పందాలు జ‌రుపుకొనేందుకు ఈ గొడుగు ఒప్పందం తోడ్ప‌డుతుంది.
క్రెడిట్ రేటింగ్స్‌ కు సంబంధించిన స‌హ‌కార ఒప్పందం
బ్రిక్స్ స‌భ్య‌త్వ దేశాల బ్యాంకుల మ‌ధ్య ప‌ర‌స్ప‌ర అభ్య‌ర్థ‌న‌ల ఆధారంగా క్రెడిట్ రేటింగ్స్ పంచుకొనేందుకు ఈ ఒప్పందం ఉప‌యోగపడుతుంది.
సీమాంత‌ర ఆర్థిక అంశాలలో రుణ స‌మ‌స్య‌లు లేకుండా ఈ వ్య‌వ‌స్థ ఆద‌ర్శ‌వంతంగా ప‌నిచేస్తుంది.
భ‌విష్య‌త్తులో బ్రిక్స్ దేశాల ద్వారా ప్ర‌త్యామ్నాయ రేటింగ్ ఏజెన్సీని ఏర్పాటు చేసుకోవాల‌న్న ప్ర‌తిపాద‌న‌కు పూర్వగామిగా ప‌నిచేస్తుంది.
చైనా లోని జియామెన్‌ లో బ్రిక్స్ దేశాధినేత‌లు 2017 సెప్టెంబ‌ర్ 4వ తేదీన సంత‌కాలు చేసిన జియామెన్ డిక్ల‌రేష‌న్‌లో ఈ ఒప్పందం, అవ‌గాహ‌న ఒప్పందాలను (అగ్రిమెంట్‌ మరియు ఎమ్ఒయు లను) గురించి ప్ర‌త్యేకంగా పేర్కొన్నారు.
***
