రెండు కారిడార్లతో అగ్ర మెట్రో రైల్ ప్రాజెక్ట్ నిర్మాణానికి ప్రధాన మంత్రి నరేంద్ర మోదీ అధ్యక్షతన సమావేశమైన కేంద్ర మంత్రి మండలి ఆమోదం తెలియజేసింది.
ఈ కారిడార్లు ఆగ్రా కు చెందిన ప్రధాన ప్రభుత్వ కార్యాలయాలు, పర్యాటక ప్రాంతాలు, నగర క్లస్టర్లను కలుపుతాయి.
మెట్రో రైల్ విధానం అమలైతే, వాహనాల రాకపోకలు తగ్గుతాయి.
ఫలితంగా రహదారులపై ట్రాఫిక్ రద్దీ, ప్రయాణ సమయం, ప్రయాణ వ్యయం, కాలుష్యం తగ్గుతాయి.
మెట్రో రైల్ విధానం రవాణా ఆధారిత అభివృద్ధిని పెంపొందిస్తుంది, తద్వారా కారిడార్ల వెంబడి నివాస, వాణిజ్య సముదాయాలు అభివృద్ధి చెందుతాయి.
విశేషాలు :
ఆగ్రా మెట్రో రైల్ ప్రాజెక్టులో రెండు కారిడార్లు ఉంటాయి.
ఇవి నగరం మధ్య నుంచీ వెడతాయి.
ఈ మార్గాల్లో ప్రముఖ పర్యాటక ప్రాంతాలైన తాజ్ మహల్, ఆగ్రా ఫోర్టు, సికంద్రా తో పాటు ఐ ఎస్ బి టి, రాజా కీ మండీ రైల్వే స్టేషన్, వైద్య కళాశాల, ఆగ్రా కంటోన్మెంట్ రైల్వే స్టేషన్, కలెక్టర్ కార్యాలయం, సంజయ్ ప్లేస్ ఇంకా రద్దీగా ఉండే నివాసప్రాంతాలు అనేకం ఉన్నాయి.
ఈ కారిడార్ల విశేషాలలో ఇవి కూడా ఉన్నాయి :
1. సికంద్రా నుండి తాజ్ ఈస్ట్ గేట్ కారిడార్ పొడవు 14 కిలోమీటర్లు.
ఈ మార్గంలో కొంత భాగం ఎలివేటెడ్ గానూ, మరికొంత భాగం భూగర్భం నుండి ఉంటుంది.
ఈ మార్గంలో 6 స్టేషన్లు ఎలివేటెడ్ గానూ, 7 స్టేషన్లు భూగర్భంలోనూ మొత్తం 13 స్టేషన్లు ఉంటాయి.
2. ఆగ్రా కంటోన్మెంట్ నుండి కాళింది విహార్ వరకు కారిడార్ పొడవు 15.4 కిలోమీటర్లు.
ఈ మార్గంలో మొత్తం 14 స్టేషన్లు ఎలివేటెడ్ గా ఉంటాయి.
3. ఐదు సంవత్సరాలలో పూర్తికానున్న ఈ ప్రాజెక్ట్ అంచనా వ్యయం 8,379.62 కోట్ల రూపాయలు.
ఆగ్రా మెట్రో రైల్ ప్రాజెక్ట్ వాణిజ్య సర్వీసులు ప్రారంభం నాటికి నగరానికి చెందిన దాదాపు 20 లక్షల మంది ప్రజలు ప్రత్యక్షంగా, పరోక్షంగా ప్రయోజనం పొందుతారని అంచనా.
ఈ ప్రతిపాదిత కారిడార్లు రైల్వే స్టేషన్లు, బి ఆర్ టి ఎస్ స్టేషన్లతో మల్టీ మోడల్ ఇంటెగ్రేషన్ కలిగి ఉంటాయి.
ఇవి బస్సు, మధ్యంతర ప్రజా రవాణా వ్యవస్థ (ఐ పి టి), మోటారుతో పని చేయని రవాణా వ్యవస్థ (ఎన్ ఎమ్ టి) లతో అనుసంధానమై ఉంటాయి.
ఈ ప్రాజెక్టు కు రవాణా చార్జీలే కాక అద్దెలు, వ్యాపార ప్రకటనలు, రవాణా ఆధారిత అభివృద్ధి (టి ఓ డి), అభివృద్ధి హక్కుల బదిలీ (టి డి ఆర్) ద్వారా అభివృద్ధి వేల్యూ కాప్చర్ ఫైనాన్సింగ్ (వి సి ఎఫ్) లతో ఆదాయాన్ని సమకూరుస్తారు.
కనెక్టివిటీ విశేషాలు :
ఈ మెట్రో రైల్ కారిడార్ల వెంబడి నివాస ప్రాంతాలు ఈ ప్రాజెక్ట్ వల్ల ఎక్కువగా ప్రయోజనం పొందుతాయి.
ఈ ప్రాంతాల్లోని ప్రజలు తమ తమ నివాస ప్రాంతాల నుంచి వివిధ ప్రాంతాలకు ఎంతో సౌకర్యంగా రైళ్లలో ప్రయాణం చేస్తారు.
సికంద్రా నుండి తాజ్ ఈస్ట్ గేట్ కారిడార్ నగరంలోని ప్రముఖ పర్యాటక ప్రాంతాలైన తాజ్ మహల్, ఆగ్రా ఫోర్ట్, సికంద్రా లతో పాటు ఐ ఎస్ బి టి, రాజా కీ మండీ రైల్వే స్టేషన్, వైద్య కళాశాల మొదలైన ప్రాంతాల గుండా వెడుతుంది.
ఆగ్రా కంటోన్మెంట్ రైల్వే స్టేషన్, కలెక్టర్ కార్యాలయం, సంజయ్ ప్లేస్ లతో పాటు చుట్టుపక్కల రద్దీగా ఉండే నివాస ప్రాంతాలను – ఆగ్రా కంటోన్మెంట్ నుండి కాళింది విహార్ కారిడార్ కలుపుతుంది.
ఈ మెట్రో ప్రాజెక్టు నివాసితులకు, ప్రయాణీకులకు, పారిశ్రామిక కార్మికులకు, సందర్శకులకు, పర్యాటకులకు పర్యావరణ హితమైన, సుస్థిరమైన ప్రజా రవాణా ను కల్పిస్తుంది.
ప్రాజెక్టు వివరాలు :
భారత ప్రభుత్వం, ఉత్తరప్రదేశ్ ప్రభుత్వం 50:50 భాగస్వామ్యంతో సంయుక్తంగా నెలకొల్పిన “లక్నో మెట్రో రైల్ కార్పొరేషన్”, సంస్థను ఈ ప్రాజెక్టు అమలు కోసం “ఉత్తరప్రదేశ్ మెట్రో రైల్ కార్పొరేషన్ (యు పి ఎమ్ ఆర్ సి) గా మార్చారు.
ఆగ్రా మెట్రో రైల్ ప్రాజెక్టు భారత ప్రభుత్వం, ఉత్తరప్రదేశ్ ప్రభుత్వం సమానంగా పెట్టుబడి పెట్టగా కొంత భాగాన్ని ద్వైపాక్షిక/ బహుముఖ అంతర్జాతీయ ఆర్ధిక సంస్థల నుండి తేలికపాటి రుణంగా స్వీకరిస్తున్నారు .
ఉత్తరప్రదేశ్ ప్రభుత్వం 2019-20 ఆర్ధిక సంవత్సరంలో ఇప్పటికే 175 కోట్ల రూపాయలు కేటాయించింది.
ప్రభావం :
ఈ ప్రాజెక్టు నగరంలోని ప్రజలకు అందుబాటు ధరల్లో, నమ్మకమైన, సురక్షితమైన రవాణా సదుపాయాన్ని కల్పిస్తుంది.
దీనివల్ల ప్రమాదాలు, కాలుష్యం, ప్రయాణ సమయం, ఇంధన వినియోగం, అసాంఘిక సంఘటనలు తగ్గుతాయి.
పట్టణ విస్తరణను నియంత్రవచ్చు.
భూమిని సుస్థిర అభివృద్ధికి వినియోగించవచ్చు.
నేపధ్యం :
ఆగ్రా సుమారు 17 లక్షల అంచనా జనాభాతో ఉత్తరప్రదేశ్ లో అతి పెద్ద నగరాలలో ఒకటిగా ఉంది.
భారీ స్థాయి పారిశ్రామిక, వాణిజ్య కార్యకలాపాలతో ఇది ఒక చారిత్రిక ప్రాధాన్యత కలిగి ఉంది.
పట్టణీకరణతో, వాహన రాకపోకలు విపరీతంగా పెరగడంతో నగరంలోని పట్టణ రవాణా వ్యవస్థ తీవ్ర వత్తిడికి గురౌతోంది.
ఫలితంగా గాలి నాణ్యత క్రమంగా క్షీణీస్తోంది.
ఈ నేపథ్యంలో, ఆగ్రాలో ప్రజా రవాణా వ్యవస్థను పటిష్ఠపరచవలసిన అవసరం ఎంతైనా ఉంది.
ఈ అవసరాన్ని మెట్రో ప్రాజెక్టు తీర్చే అవకాశం ఉంది.
మొయిత్రో ప్రాజెక్టుకు ఆమోదం తెలిపిన ఏడాది లోగా ఆగ్రా లో సిటీ బస్సు సర్వీసులను బలోపేతం చేయాలని, ఈ ప్రాజెక్టును ఆమోదిస్తూ, మంత్రి మండలి నిర్దేశించింది.
