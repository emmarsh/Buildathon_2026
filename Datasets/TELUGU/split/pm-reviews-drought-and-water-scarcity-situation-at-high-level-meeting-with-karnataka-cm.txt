కర్ణాటక లోని కొన్ని ప్రాంతాలలో తలెత్తిన అనావృష్టి , నీటి ఎద్దడి పరిస్థితులపై ఈ రోజు ఏర్పాటైన ఒక ఉన్నత స్థాయి సమావేశానికి ప్రధాన మంత్రి శ్రీ నరేంద్ర మోదీ అధ్యక్షత వహించారు.
ఈ సమావేశానికి కర్ణాటక ముఖ్యమంత్రి శ్రీ సిద్దరామయ్య హాజరయ్యారు.
భారత ప్రభుత్వ సీనియర్ అధికారులు, కర్ణాటక రాష్ట్ర ప్రభుత్వ సీనియర్ అధికారులు కూడా ఈ సమావేశంలో పాల్గొన్నారు.
చర్చను ప్రధాన మంత్రి ప్రారంభిస్తూ దుర్భిక్షం బారిన పడిన 11 రాష్ట్రాల ముఖ్యమంత్రులతో విడివిడిగా సమావేశాలను ఏర్పాటు చేసినట్లు చెప్పారు.
కరవు దరిమిలా ఏర్పడిన సమస్యల పరిష్కారానికి తీసుకోదగిన చర్యలతో పాటు మధ్య కాలానికి, దీర్ఘ కాలానికి చేపట్టదగిన చర్యల పైన దృష్టి పెట్టడం కోసం ఈ సమావేశాలను నిర్వహిస్తున్నట్లు ఆయన తెలిపారు.
ఖరీఫ్ కు సంబంధించి విజ్ఞాపనపత్రంలో కోరిన మేరకు రూ.1540.20 కోట్ల సహాయాన్ని అందించినందుకు భారత ప్రభుత్వానికి కర్ణాటక ముఖ్యమంత్రి శ్రీ సిద్దరామయ్య కృతజ్ఞతలు తెలియజేశారు.
ఈ మొత్తాన్ని రైతులకు అందించినట్లు ఆయన వెల్లడించారు.
రియల్- టైమ్ గ్రాస్ సెటిల్ మెంట్ (ఆర్ టి జి ఎస్) ద్వారా రైతులకు ఈ మొత్తాన్ని బదలాయించినట్లు కూడా ఆయన చెప్పారు.
రబీ కి సంబంధించి రూ.723.23 కోట్లకు ఇటీవల ఆమోదం లభించిందని, ఈ మొత్తాన్ని వెంటనే విడుదల చేయాలని ఆయన కోరారు.
2015-16 సంవత్సరానికి ఎస్ డి ఆర్ ఎఫ్ లో కేంద్ర వాటాగా విడుదల అయిన రూ.207 కోట్లకు ఇది అదనమని సమావేశం దృష్టికి తీసుకువ‌చ్చారు.
దీనితో పాటు, 2016-17 సంవత్సరానికి ఎస్ డి ఆర్ ఎఫ్ ఒకటో వాయిదాగా రూ.
108.75 కోట్ల నిధులను ఇప్పటికే విడుదల చేయడం జరిగింది.
2016-17 సంవత్సరంలో జల సంరక్షణ, కరవు నివారణ ల కోసం కర్ణాటకకు భారత ప్రభుత్వ వివిధ పథకాల కింద రూ.603 కోట్ల నిధులను అందుబాటులో ఉంచనున్నట్లు సమావేశంలో తెలియజేశారు.
అదే విధంగా, వివిధ వ్యవసాయ పథకాల కింద రూ.830 కోట్ల నిధులను కూడా అందుబాటులోకి తేనున్నారు.
ప్రజలు తీవ్ర కరవు కారణంగా ఎదుర్కొంటున్న పలు సమస్యలను గురించి ముఖ్యమంత్రి సమావేశంలో ఏకరువు పెట్టారు.
రాష్ట్రంలోని ప్రధాన నదులు, జలాశయాలు తీవ్రమైన నీటి కొరతను ఎదుర్కొంటున్నాయన్నారు.
రాష్ట్ర ప్రభుత్వం ఒండ్రు/ ఇసుక మేటల తొలగింపు, వ్యవసాయానికి ఆదరువుగా ఉండే కుంటల నిర్మాణం వంటి వివిధ చర్యలను తీసుకున్నట్లు, అలాగే బిందు సేద్యం దిశగా కూడా చర్యలను చేపట్టినట్లు, ఇంకా..
తగినంత స్థాయిలో తాగు నీటిని అందించే జాగ్రత్తలను కూడా తీసుకున్నట్లు ఆయన వివరించారు.
ప్రధాన మంత్రి పూడికల తీసివేత పనులు, జల సంరక్షణ, మరియు భూగర్భ జలాల రీచార్జింగు వంటి వివిధ చర్యలపై ముఖ్యమంత్రి తో చర్చించారు.
వర్షాకాలం ఆరంభం అయ్యే లోపల..
రానున్న 30 – 40 రోజుల్లో పూడికల తొలగింపు పనులు, సాగునీటి చెరువులు, చెక్ డ్యాములపైన రాష్ట్ర ప్రభుత్వం వీలయినంత ఎక్కువగా శ్రద్ధ తీసుకోవాలని ప్రధాన మంత్రి సూచించారు.
వృథాపోతున్న‌ జలాల నిర్వహణ కోసం కర్ణాటక చేపట్టిన చర్యల గురించి ప్రధాన మంత్రి కి ముఖ్యమంత్రి వివరించారు.
ఈ ప్రయత్నాలను ప్రధాన మంత్రి అభినందిస్తూ పట్టణాలు, నగరాలలో ఈ కృషిని పెద్ద ఎత్తున కొనసాగించాలని స్పష్టం చేశారు.
‘ప్రధాన మంత్రి ఫసల్ బీమా యోజన’ అమలు దిశగా చేపట్టిన సన్నాహక చర్యలను గురించి ప్రధాన మంత్రి కి శ్రీ సిద్దరామయ్య వివరించారు.
పంట బీమాకు సంబంధించి రాష్ట్ర ప్రభుత్వం కొన్ని సూచనలను కూడా అందజేసింది.
ప్రధాన మంత్రికి ముఖ్యమంత్రి ఒక విజ్ఞాపన పత్రాన్ని సమర్పించారు.
సాధ్యమైన మేరకు అన్ని విధాల మద్దతును అందిస్తామని ఆయనకుప్రధాన మంత్రి హామీ ఇచ్చారు.
దుర్భిక్షం సమస్య అనేది “మన” సమస్య అని ప్రధాన మంత్రి అభివర్ణిస్తూ, దీనిని పరిష్కరించడానికి కేంద్ర, రాష్ట్ర ప్రభుత్వాలు కలసి పనిచేయాలన్నారు.
ఈ సమస్యకు పరిష్కారాలను కలసికట్టుగా కనుగొనవలసివుందని ఆయన చెప్పారు.
నీటిని పొదుపుగా వాడుకోవడం, జల యాజమాన్యం విషయాలలో తీసుకోవలసిన చర్యల పైన..
అదే విధంగా..
జి ఎస్ డి పి ని, పెట్టుబడులను పెంచేందుకు చేయవలసిన ప్రయత్నాలపైన రాష్ట్రాల మధ్య ఆరోగ్యకరమైన పోటీ ఏర్పడవలసిన సమయం ఆసన్నమైనదని, అవి ఈ చర్యలను గురించి పరస్పరం చర్చించుకుంటూ ముందుకు కదలాలని ప్రధాన మంత్రి అన్నారు.
జల సంరక్షణ, యాజమాన్యం సరళిని మదింపు చేసేందుకు ఒక విధానాన్ని రూపొందించవలసిందని నీతి ఆయోగ్ ను ప్రధాన మంత్రి ఆదేశించారు.
