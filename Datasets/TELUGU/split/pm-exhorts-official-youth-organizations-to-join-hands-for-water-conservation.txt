ప్రధాన మంత్రి శ్రీ నరేంద్ర మోదీ సోమవారం ఎన్ సి సి, ఎన్ ఎస్ ఎస్, భారత్ స్కౌట్ స్ అండ్ గైడ్ స్, ఇండియన్ రెడ్ క్రాస్ సొసైటీ, ఇంకా ఎన్ వై కె ఎస్ సహా అధికారిక యువజన సంఘాల పనితీరును సమీక్షించారు.
రెండు గంటల పాటు జరిగిన ఈ సమావేశంలో ఈ సంస్థల మధ్య మెరుగైన సమన్వయం నెలకొనవలసిన అవసరం ఉందని ప్రధాన మంత్రి పదే పదే స్పష్టం చేశారు.
ఈ సంస్థలు ముఖ్య పాత్రను పోషించదగిన, తక్షణమే చేపట్టవలసిన పనులను గురించి చర్చిస్తూ, రానున్న రెండు నెలల లోను నీటిని నిల్వ చేయడం కోసం ఎమ్ జి ఎన్ ఆర్ ఇ జి ఎ లో భాగంగా పెద్ద ఎత్తున ప్రయత్నం జరుగనుందని ప్రధాన మంత్రి వెల్లడించారు.
ఈ ప్రయాసలకు వీలున్నంత వరకు గరిష్ఠ స్థాయిలో యువజన సంఘాలు తమ వంతు భూమికను నిర్వహించాలని ఆయన విజ్ఞ‌ప్తి చేశారు.
సమాజంలో వారి కర్తవ్యాలను గురించి యువజన సంఘాల ప్రతినిధులు ఈ సందర్భంగా చెప్పుకొచ్చారు.
కాగా ప్రధాన మంత్రి వారికి అనేక సూచనలు, సలహాలు అందించారు.
స్వచ్ఛత, ఆరుబయలు ప్రదేశాలలో మల మూత్ర విసర్జన నివారణ, యువతీయువకులలో సరికొత్త జాతీయతా స్ఫూర్తిని అలవరచడం వంటి లక్ష్యాల సాధనకు యువజన సంఘాలు పాటు పడాలని ఆయన ప్రస్తావించారు.
టీకాలకు నోచుకోని చిన్న పిల్లలకు ఆ లోటును భర్తీ చేయడానికి ప్రభుత్వం తలపెట్టిన మిషన్ ఇంద్రధనుష్ గురించి చెప్తూ, ఈ కార్యక్రమానికి యువజన సంఘాలు అండగా నిలవాలన్నారు.
జాతీయ యువజన దినమైన జనవరి 12న నిర్వహించే వివిధ కార్యక్రమాలలో సమన్వయంతో కదలాలని, అలా జరిగితే ఆయా కార్యక్రమాల నుంచి ఆశించిన ఫలితాలను పొందడం సాధ్యపడగలదని ప్రధాన మంత్రి అభిప్రాయం వ్యక్తం చేశారు.
సోషల్ మీడియాలో మరింత చురుకైన ప్రాతినిధ్యాన్ని కలిగి ఉండాలని అధికారిక యువజన సంఘాలను ఆయన కోరారు.
దీని ద్వారా విస్తృత‌మైన‌ జన సంబంధాలను నెలకొల్పుకోవచ్చన్నారు.
***
