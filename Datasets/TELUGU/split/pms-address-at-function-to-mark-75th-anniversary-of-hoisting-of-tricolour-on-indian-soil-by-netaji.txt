భారత మాత కు జయం.
వందే మాతరమ్
వందే మాతరమ్
వందే మాతరమ్
సరిగ్గా ఇదే రోజు న నేతాజీ ఈ ప్రదేశాన్ని సందర్శించారు.
మీరందరూ మీ మొబైల్ ఫోన్ లను బయటకు తీసి నేతాజీ కి గౌరవ వందనం గా ఫ్లాష్ లైట్లు వెలిగించండి.
నాతో పాటు అనండి..
నేతాజీ జిందాబాద్
నేతాజీ జిందాబాద్
నేతాజీ జిందాబాద్
సుభాష్ బాబు జిందాబాద్
సుభాష్ బాబు జిందాబాద్
సుభాష్ బాబు జిందాబాద్
వందే మాతరమ్
వందే మాతరమ్
వందే మాతరమ్
మీకందరి కి అనేకానేక ధన్యవాదాలు.
ఈ వేదిక మీద ఆసీనులైన ప్రముఖులు, ఈ రోజు ఇక్కడకు ప్రత్యేకం గా విచ్చేసిన సుభాష్ బాబు కుంటుంబ సభ్యులు, భారీ సంఖ్య లో తరలివచ్చిన నా ప్రియ సోదరులు మరియు ప్రియ సోదరీమణులారా,
ఎందరో చేసిన త్యాగాల తో పునీతమైన ఈ భూమి కి, స్వాతంత్ర్యం కోసం తమ ప్రాణాలనే పణం గా పెట్టిన, చరిత్ర లో చిరస్థాయి గా నిలచిపోయే ఎందరో దేశ భక్తులు..
అందరికీ నా వందనాలు.
ఈ అండమాన్ మరియు నికోబార్ దీవుల సమూహం ప్రకృతి సౌందర్యానికి మాత్రమే గుర్తు కాదు, ఎందరో భారతీయుల కు ఒక యాత్రాస్థలం వంటిది.
భూగోళ శాస్త్రాని కే కాదు, చరిత్ర కు కూడా వెలుగులు విరజిమ్మే గొప్పతనం గలది ఈ ద్వీప సముదాయం.
ఈ దీవులు మన స్వాతంత్ర్య పోరాటానికే కాకుండా ప్రతి ఒక్క భారతీయుని వీరత్వాని కి, సంకల్పాని కి కూడా చిహ్నం.
మిత్రులారా,
గత చరిత్ర కే కాకుండా వర్తమానాని కి, భవిష్యత్తు కు కూడా ఎంతో కీలకమైన ఈ దీవుల ను దేశ అభివృద్ధి లో కీలక భాగస్వాముల ను చేయడం కోసం వీటికి సాధికారితను కల్పించడానికి మా ప్రభుత్వం కట్టుబడి ఉంది.
దానిని ఆచరణ లోకి తీసుకురావడం లో భాగం గా ఈ రోజు న అండమాన్ లోని ప్రతి ఒక్క మారుమూల ప్రాంతాన్ని అనుసంధానం చేయగల సదుపాయాలు అందించగల వేలాది కోట్ల రూపాయల ప్రాజెక్టుల ను ప్రారంభించడమో లేదా శంకుస్థాపనలు చేయడమో జరుగుతోంది.
ఇక్కడ చేపడుతున్న పలు అభివృద్ధి ప్రాజెక్టుల ఫలాలను అందుకోబోతున్న నా ప్రియ సోదరులు మరియు నా ప్రియ సోదరీమణులందరికీ ఇవే శుభాకాంక్షలు.
మిత్రులారా,
దేశ స్వాతంత్ర్య ఉద్యమానికి ఎంతో కీలకమైన రెండు ప్రధాన చిహ్నాల ను నేను ఈ రోజు న సందర్శించే అవకాశం కలిగింది.
అందులో ఒకటి సెల్యులార్ జైలు కాగా రెండోది 75 సంవత్సరాల క్రితం భారతదేశ స్వాతంత్ర్యాన్ని ప్రకటించుకుంటూ నేతాజీ జాతీయ పతాకను ఎగురవేసిన ప్రదేశం.
మిత్రులారా,
సెల్యులర్ జైలు ప్రాంగణం లో ప్రవేశించడం తోనే మనసంతా భిన్నమైన ఆలోచనల తో నిండిపోతుంది.
ఈ జైలు లో ఉండి దురాగతాలను ఎదుర్కొంటూ వారంతా ఎలా నివసించారో నాకు అర్ధం కాదు.
ఆ కారాగారం ప్రాంగణం లో నడుస్తుంటే తమ రక్తం తో “భారత్ మాతాకీ జయ్” అని వ్రాసిన, సముద్రపు అలలపై స్వేదం తో ఆ నినాదాన్ని లిఖించిన, తమ జీవితాల ను తామే దగ్ధం చేసుకున్న కుమారుల సాహసాలే గుర్తు కు వస్తాయి.
వారి త్యాగాల ఫలితమే స్వాతంత్ర్యం.
మనం చదివిన, విన్న వీర సావర్ కర్ జీవితం తో ముడిపడి ఉన్న ప్రతి ఒక్క సంఘటన మన కళ్ల ముందు సాక్షాత్కరిస్తుంది.
సావర్ కర్, బాబా భాన్ సింహ్, మహావీర్ సింహ్, ఇంద్రధనుష్ రే ల వంటి వేల కొద్దీ తిరుగుబాటుదారులు ఈ జైలు గదుల్లోనే వలస పాలకుల చిత్రహింసల ను భరిస్తూ ఎన్నో సంవత్సరాలు గడిపారు.
అవి మనకు దేవాలయాల కన్నా తక్కువ కాదు.
బారేంద్రకుమార్ ఘోష్, ఉల్లాస్ కర్ దత్తు, పృథ్వీ సింహ్ ఆజాద్, త్రైలోక్య నాథ్ చక్రవర్తి, భాయీ పరమానంద్ వంటి కథానాయకుల గాథ లు ఈ జైలు లో ప్రతి ఒక్క మూల ను ప్రకాశవంతం చేశాయి.
స్వాతంత్ర్య సమరం నాటి ఈ మరుగున పడిన కథానాయకుల ను మహోన్నతమైన జాతి ఎన్నటి కి మరచిపోదు.
నాతో పాటుగా గొంతు కలిపి అనండి..
ఆ వీరులందరూ చిరస్థాయి గా నిలచిపోదురుగాక
ఆ వీరులందరూ చిరస్థాయి గా నిలచిపోదురుగాక
మిత్రులారా,
స్వాతంత్ర్య ఉద్యమ కాలం నాటి వీరుల విషయానికి వస్తే వారి లో సుభాష్ చంద్ర బోస్ పేరు గర్వాని కి, సరికొత్త ఉత్తేజాని కి గుర్తుగా నిలచిపోతుంది.
ఆజాద్ హింద్ ప్రభుత్వ తొలి ప్రధాన మంత్రి ప్రభుత్వం ఈ అండమాన్ భూభాగాన్ని స్వాతంత్ర్య పోరాట భూమి గా మార్చింది.
నేతాజీ పిలుపు ను అందుకొని అండమాన్ కు చెందిన పలువురు వీరులు దేశ స్వాతంత్ర్యం కోసం తమ జీవితాలను అంకితం చేశారు.
అనంతరం ఆజాద్ హింద్ ఫౌజ్ ఇక్కడ పతాకాన్ని ఎగురవేసింది.
1943వ సంవత్సరం డిసెంబర్ 30వ తేదీ న ఆ చారిత్రక సంఘటన జరిగి ఈ రోజు కు 75 సంవత్సరాలు గడచిపోయాయి.
ఆ ఘటన మన పౌరుల మనస్సుల లో శాశ్వతం గా ముద్ర వేసుకొనేటట్టు మనం ఈ రోజు న 150 అడుగుల ఎత్తు న జెండా ను ఎగురవేసుకొంటున్నాం.
అదృష్టవశాత్తు, నేను సైతం కొద్ది నెలల క్రితం ఎర్ర కోట లో ఇటువంటి అవకాశాన్నే దక్కించుకొన్నాను.
ఆ సమయం లో, ఆజాద్ హింద్ ఫౌజ్ 75 వసంతాలు పూర్తి చేసుకొంది.
సోదరులు మరియు సోదరీమణులారా,
చరిత్ర లో గర్వకారణమైన ఈ సందర్భాని కి గుర్తు గా ఒక నాణేన్ని, ఒక తపాలా బిళ్ల ను కూడా విడుదల చేశాం.
నేతాజీ సహా స్వాతంత్ర్య యోధులందరి జ్ఞాపకాలు అండమాన్ లో, యావత్తు దేశం లో చిర స్థాయి గా నిలచిపోయి స్ఫూర్తి ని అందించగలవి గా ఉండేందుకు ప్రభుత్వం మరొక కీలకమైనటువంటి నిర్ణయాన్ని కూడా తీసుకొంది.
ఎంతో గర్వం తో ఆ విషయాన్ని నేను ఇక్కడ ప్రకటిస్తున్నాను.
ఇక నుండి రాస్ దీవి ని నేతాజీ సుభాష్ చంద్రబోస్ దీవి గాను, నీల్ దీవి ని శహీద్ దీవి గాను, అలాగే హావ్ లాక్ దీవి ని స్వరాజ్ దీవి గాను వ్యవహరించడం జరుగుతుంది.
సోదరులు మరియు సోదరీమణులారా,
కొన్ని దీవుల సముదాయం అయిన ఈ భూమి పై జాతీయ పతాకాన్ని ఆవిష్కరించడం ద్వారా నేతాజీ భారతదేశం బ్రిటిష్ పాలన నుండి విముక్తం అయినట్టు ప్రకటించారు.
చరిత్ర లో ఇదే రోజు న ఆయన భారీ జనసందోహాన్ని ఉద్దేశించి ఇదే ప్రాంగణం లో ప్రసంగించారు.
ఈ రోజు నుండి ఇది నేతాజీ స్టేడియమ్ గా వ్యవహారం లోకి వస్తుంది.
ఈ భూభాగాన్ని ఆక్రమించడం ద్వారా తాత్కాలిక ప్రభుత్వం వాస్తవం అయిందని కూడా ఆయన ప్రకటించారు.
ఆ ప్రకటన వెలువడిన నాలుగు సంవత్సరాల అనంతరం భారతదేశం బానిసత్వ శృంఖలాల నుండి విముక్తి ని పొందింది.
మిత్రులారా,
వలస పాలన జరిగిన సుదీర్ఘ సమయం లో భారతదేశం ఐక్యత పై ఎవరు ఎన్ని సందేహాలను వ్యక్తం చేసినా, ఎన్ని ప్రశ్నలు వేసినా అవి ఆలోచనా ధోరణి కి సంబంధించినవే తప్ప విలువల కు సంబంధం లేనివి.
ప్రాచీన కాలం నుండి మనమంతా ఒక్కటే అని సుభాష్ బాబు కూడా ప్రగాఢంగా విశ్వసించే వారు.
వలస పాలన కాలం లో ఈ ఐక్యత ను భగ్నం చేసేందుకు ఎన్నో ప్రయత్నాలు జరిగాయన్న వాస్తవాన్ని ఎవరూ కాదనలేరు.
కానీ మనది ఒకే జాతి అనే గుర్తింపు ను ఎలుగెత్తి చాటుతూ అందరి ఆలోచనా ధోరణులు మారక తప్పదని ఎంతో నమ్మకం గా చెప్పే వారు.
“ఏక్ భారత్, శ్రేష్ఠ్ భారత్” అనే పథం లో పయనిస్తూ ఈ రోజు న నేతాజీ మనోభావాల కు దీటుగానే మనం అడుగేస్తున్నామని నేను ఆనందం గా చెబుతున్నాను.
మిత్రులారా,
కొంత మంది తెలిసో తెలియకో తరచు చర్చల్లో ప్రధాన భూభాగాన్ని, దీవుల ను వేర్వేరుగా ప్రస్తావిస్తూ ఉంటారు.
అది మన పదజాలంలో ఒకటి గా మారిపోయింది.
ప్రియ‌మైన నా సోదరులు మరియు ప్రియమైన సోదరీమణులారా,
నా వరకు దేశంలో ప్రతి ఒక్క మారుమూల ప్రదేశం భారత ప్రధాన భూభాగం లో భాగమే.
ఢిల్లీ, ముంబయి, చెన్నై ల వంటి నగరాలు ఎలాగో పోర్ట్ బ్లేయర్ కూడా అలాంటిదే.
ఏ కారణం చేతనో ఇంత కాలం వెనుకబెట్టిన ప్రాంతాలన్నింటికీ సంధానాన్ని కల్పించడం కోసం మా ప్రభుత్వం దృష్టి పెట్టడాని కి ఇదే కారణం.
దేశ భౌతిక, భావోద్వేగపూరితమైన సమగ్రత పటిష్ఠం గా ఉండాలన్నదే మా లక్ష్యం.
సోదరులు మరియు సోదరీమణులారా,
మన చరిత్ర కు చెందిన వీరులందరి ని గుర్తు చేసుకుంటే ఆ సమగ్రత భావం పటిష్ఠం గా ఉంటుంది.
మన గత వీరుల ను, దేశ చరిత్ర ను, గౌరవాన్ని గుర్తించలేని ఏ జాతి కూడాను పురోగమించ బోదని నేను పదే పదే చెప్తున్నాను.
చరిత్ర ను, చారిత్రక వైభవాన్ని పరిరక్షించే దేశమే అభివృద్ధి పథం లో బలం గా ముందుకు పురోగమిస్తుంది.
దేశ మహోన్నత చరిత్ర కు గర్వకారణమైన ప్రతి ఒక్క చిన్న ప్రదేశాన్ని కూడా పునరుజ్జీవింపచేయడానికి కేంద్ర ప్రభుత్వం గత నాలుగున్నర సంవత్సరాలు గా కృషి చేస్తోంది.
చరిత్ర అనేది ఒక ప్రక్రియ మాత్రమే కాదు, అది ఒక మణిహారం కూడా కావడం వల్ల దాన్ని స్ఫూర్తివంతం గా నిలచేలా ప్రజల ముందుంచేందుకు ప్రభుత్వం కృషి చేస్తోంది.
చరిత్ర గడిచిపోయిన రోజు కు గుర్తు మాత్రమే కాదు, రేపటి గుర్తింపు.
చరిత్ర అనేది సాహసం, శక్తి, బాధ లకు గుర్తు మాత్రమే కాదు, సాహసాని కి, శక్తి కి స్ఫూర్తి.
చరిత్ర మన ప్రయత్నానికి ఒక పరీక్ష, మన కఠోర శ్రమ కు ఒక దర్పణం.
చరిత్ర మనందరి ని ముందస్తుగానే హెచ్చరిస్తుంది, సదా అప్రమత్తంగా ఉండాలని బోధిస్తుంది.
చరిత్ర గతం తో ముడిపడి ఉన్నప్పటికీ కొత్త సంకల్పాల కు అవసరం అయిన బలాన్ని అందిస్తుంది.
కొత్త ఆశలు, కొత్త కలల తో భవిష్యత్తు కు మనను అంకితం చేసుకొనే సాహసాన్ని అందిస్తుంది.
మిత్రులారా,
ఈ ఆలోచన తోనే ఎన్నో సంవత్సరాల సాహసాని కి గుర్తు గా ప్రభుత్వం పోలీస్ మెమోరియల్ కల ను సాకారం చేసింది.
బాబాసాహెబ్ భీం రావు ఆంబేడ్ కర్ పంచతీర్థ్ ను నిర్మించింది.
జాతి ఐక్యత కు, వ్యవసాయదారుల ఉద్యమాని కి ప్రతీక అయిన సర్ దార్ వల్లభ్ భాయ్ పటేల్ విగ్రహాన్ని ఐక్యత విగ్రహం పేరిట స్థాపించింది.
ప్రపంచం లోనే అత్యంత ఎత్తైన విగ్రహం ఇది.
దేశానికే ఈ రోజు న గర్వకారణం ఇది.
అలాగే చరిత్ర ను కాపాడిన, దేశాన్ని ఐక్యం గా నిలిపిన సాహసోపేతులైన పుత్రులందరికీ గుర్తింపుగా పలు స్మారకాలు ఉన్నాయి.
నేతాజీ సుభాష్ చంద్ర బోస్, సర్ దార్ పటేల్ పేరు మీద జాతీయ పురస్కారాల ను కూడా మా ప్రభుత్వం ప్రకటించింది.
అలాగే నేతాజీ సుభాష్ చంద్ర బోస్ డీమ్డ్ విశ్వవిద్యాలయాన్ని ప్రారంభిస్తున్నట్టు కూడా ఈ రోజు నేను ప్రకటిస్తున్నాను.
సోదరులు మరియు సోదరీమణులారా,
న్యూ ఇండియా నిర్మాణాని కి ఉత్తేజం కల్పించిన పలువురు నాయకుల ప్రధాన లక్షణం అభివృద్ధి.
మన సంస్కృతి ని, వనరులని రెంటి ని సమాంతరం గా అభివృద్ధి చేయడానికే మేం కృషి చేస్తున్నాం.
దేశం లోని ప్రతి ఒక్క భాగం, ప్రతి ఒక్క వ్యక్తి “సబ్ కా సాథ్, సబ్ కా వికాస్” మంత్రం తో అభివృద్ధి చెందుతున్నాడు.
వనరుల విషయానికి వస్తే పారిశ్రామికాభివృద్ధి అత్యంత కీలకం.
మన ప్రాంతం లోని వాతావరణాని కి, పరిస్థితుల కు అనుకూలమైన పారిశ్రామికాభివృద్ధి కి ప్రభుత్వం కట్టుబడి ఉంది.
సౌర విద్యుత్తు, ఎల్ఎన్ జి, విద్యుత్ కార్లు, ట్రాఫిక్ వ్యవస్థ అన్నీ అభివృద్ధి, పర్యావరణం మధ్య సమతూకం ఏర్పడేలా చేపట్టినవే.
మిత్రులారా,
ఈ ప్రాంతం లో పారిశ్రామికాభివృద్ధి కి ప్రభుత్వం ఒక భారీ పథకాన్ని రూపొందించింది.
ఈ చారిత్రక ఘట్టం లో మీ అందరి సమక్షం లో దానిని నేను ప్రకటించబోతున్నాను.
లక్షద్వీప్, అండమాన్ మరియు నికోబార్ దీవుల పారిశ్రామికాభివృద్ధి పథకం గా దానిని వ్యవహరిస్తారు.
ఈ పథకం లో భాగం గా పర్యావరణ మైత్రీపూర్వక విధానం లో పారిశ్రామిక ప్రాజెక్టు లను చేపట్టే ఔత్సాహిక పారిశ్రామికవేత్తల కు ప్రభుత్వం ఆర్థిక సహాయాన్ని, రాయితీ లను ఇస్తుంది.
ఈ పథకం లో భాగం గా భవిష్యత్తు లో ఈ ప్రాంతం లో పలు పరిశ్రమలు రానున్నాయి; స్థానిక యువత కు ఉపాధి అవకాశాలు అందుబాటు లోకి వస్తాయి.
పర్యాటకం, ఫూడ్ ప్రోసెసింగ్, ఐటీ రంగాల కు చెందిన వేలాది మంది ఔత్సాహికుల కు ఈ పథకం లబ్ధి ని చేకూర్చుతుంది.
అలాగే ఈ రోజు న స్టార్ట్ అప్ లకు ఒక పాలసీ బుక్ ను కూడా ఆవిష్కరిస్తున్నాం.
ఈ చర్యలన్నింటి తో ఈ ప్రాంతం లో యువ మిత్రులు లాభం పొందనున్నారు.
ఈ ప్రాంత సంస్కృతి ని, గుర్తింపు ను పరిరక్షిస్తూనే పర్యాటకాన్ని అభివృద్ధి చేసే ప్రయత్నం జరుగుతుంది.
ఈ రోజు న టూరిజం మౌలిక వసతుల ఏర్పాటు కు సంబంధించిన అనేక ప్రాజెక్టులను ప్రారంభించడమో లేదా శంకుస్థాపన చేయడమో జరుగుతోంది.
హావ్ లాక్ పోర్టు లో ప్రయాణికుల టర్మినల్ నిర్మాణం లేదా యార్డ్ మరీనా విస్తరణ ద్వారా అత్యున్నత శ్రేణి పర్యాటకం కూడా అభివృద్ధి చెందుతుంది.
20 చదరపు గజాల కు బదులుగా 100 చదరపు గజాల విస్తీర్ణం గల భూమి ని కేటాయించే దిశ గా కూడా ఒక పథకాన్ని రూపొందిస్తున్నాం.
మిత్రులారా,
చక్కని సంధానం ఉన్నప్పుడే పరిశ్రమలు, పర్యటకం అభివృద్ధి చెందుతాయి.
సంధానాన్ని పెంచే చర్యల లో భాగం గా ఈ సంవత్సరం ఈ ప్రాంతాని కి కొత్త గా నాలుగు నౌకా సర్వీసుల ను ప్రారంభించారు.
మేక్ ఇన్ ఇండియా కార్యక్రమం లో భాగం గా కోచి నౌకా నిర్మాణ కేంద్రం లో నాలుగు నౌకల ను త్వరిత గతి న నిర్మిస్తున్నారు.
ఈ దీవుల సముదాయం అంతా మరింత స్వయం సమృద్ధం అయ్యేలా చేసేందుకు మేం శ్రమిస్తున్నాం.
ఈ రోజు న దేశం లోని పలు ప్రాంతాల్లో భారీ నౌకల రాకపోకల కు వాతావరణం అనుకూలం గా ఉంది.
పోర్ట్ బ్లేయర్ డాక్ యార్డు ను కూడా అదే విధం గా విస్తరిస్తున్నాం.
మిత్రులారా,
చాథమ్ నుండి బాంబూఫ్లాట్ ప్రయాణాని కి చాలా సమయం పడుతోందని నా దృష్టి కి వచ్చింది.
ఈ రెండు ప్రదేశాల మధ్య కొత్త వంతెన నిర్మాణాని కి అనుమతి ని మంజూరు చేశాం.
ఈ రోజు న స్థానిక ప్రతినిధుల తో జరిగిన సమావేశం లో ప్రాంతీయం గా రహదారుల పరిస్థితి ప్రస్తావన కు వచ్చింది.
గ్రామీణ ప్రాంతాల్లో రోడ్ల నిర్వహణ, మరమ్మతు లు సమస్య గా ఉన్నట్టు పలువురు చెప్పారు.
రోడ్ల పరిస్థితి ని సమీక్షించి అంచనాలు రూపొందించవలసిందని లెఫ్టెనంట్ గవర్నర్ ను నేను కోరాను.
రెండు వారాల్లో కేంద్ర ప్రభుత్వాని కి ఆ నివేదిక అందనుంది.
ఆ నివేదిక ను అధ్యయనం చేసిన తరువాత అందుకు కూడా ప్రభుత్వం తగిన సహాయాన్ని అందిస్తుంది.
విమానయాన సంధానాన్ని పెంచేందుకు వీర్ సావర్ కర్ అంతర్జాతీయ విమానాశ్రయం లో కొత్త సమగ్ర టర్మినల్ భవనాన్ని నిర్మిస్తున్నాం.
త్వరలో ఆ భవన నిర్మాణం పూర్తి కానుంది.
పోర్ట్ బ్లేయర్ నుండి చెన్నై, కోల్ కాతా లకు చార్టర్డ్ విమానాలు త్వరలోనే మీ అందరికీ సబ్సిడీ రేట్ల లో అందుబాటు లోకి రానున్నాయి.
మిత్రులారా,
జలమార్గాలు, విమానమార్గాలు, రోడ్డు మార్గాల తో పాటుగా ఐ-వేస్ కూడా చాలా కీలకమైనవి.
అందుకే ఫోన్, ఇంటర్ నెట్ సంధానాన్ని మెరుగుపరుస్తున్నాం.
చెన్నై నుండి ఏర్పాటవుతున్న సముద్ర గర్భ ఆప్టికల్ ఫైబర్ పోర్ట్ బ్లేయర్ కు ఢిల్లీ, చెన్నై వంటి నగరాల కు దీటు గా నాణ్యమైన ఇంటర్ నెట్ కనెక్షన్ ను అందుబాటు లోకి తీసుకురానుంది.
రాష్ట్ర వ్యాప్త ప్రాంతీయ నెట్ వర్క్ (ఎస్ డబ్ల్యు ఎ ఎన్)ను కూడా ఈ రోజు న ప్రారంభించాం.
దీని కింద 12 ప్రధాన దీవులు, వాటి లోని జనావాసాల కు తొలి దశ లో సంధానం ఏర్పడుతోంది.
దీని వల్ల జిల్లా, బ్లాక్ స్థాయి ప్రభుత్వ కార్యాలయాల కు హై స్పీడ్ ఇంటర్ నెట్ అందుబాటు లోకి వచ్చి ప్రభుత్వ సేవలు ఆన్ లైన్ లో అందుబాటు లోకి వస్తాయి.
అండమాన్ మరియు నికోబార్ తో పాటు వివిధ దీవులకు డిజిటల్ ఇండియా విస్తరిస్తుంది.
మిత్రులారా,
యువకుల కు సాంప్రదాయికమైన ఉపాధి విభాగం తో పాటు కొత్త పరిశ్రమలు, పర్యటన రంగాల లో ఉపాధి లభించేందుకు 19 ఫిష్ లాండ్ సెంటర్స్ ఏర్పాటవుతున్నాయి.
వాటి లో 9 ఇప్పటికే పూర్తి కాగా మిగతా పదింటి పనులు అమిత వేగం గా సాగుతున్నాయి.
వ్యవసాయం, చేపల పెంపకం, పశువుల పెంపకం వంటి కార్యకలాపాల కు 200 కోట్ల రూపాయల ఆర్థిక సహాయాన్ని అందిస్తున్నాం.
సోదరులు మరియు సోదరీమణులారా,
విద్యుత్తు, నీటి సరఫరా ల వంటి అవసరాల ను తీర్చడం కోసం ఈ రోజు న పలు కీలకమైన ప్రాజెక్టుల ను ప్రారంభించడమో లేదా శంకుస్థాపన చేయడమో జరుగుతోంది.
రానున్న 20 సంవత్సరాల కోసం పోర్ట్ బ్లేయర్, సమీప ప్రాంతాల లో నీటి సమస్య తలెత్తకుండా ఉండటం కోసం ధనీకారీ ఆనకట్ట యొక్క ఎత్తు ను పెంచడం జరుగుతోంది.
గత ఆరు నెల ల కాలం లో 7 మెగావాట్ సామర్థ్యం గల సౌర విద్యుత్తు ప్లాంటు ల నిర్మాణాని కి అనుమతులు ఇవ్వడం జరిగింది.
దానికి తోడు ఒక ఎల్ఎన్ జి ప్లాంటు కు కూడా ఈ రోజు న శంకుస్థాపన చేస్తున్నాం.
అవి రానున్న 25 సంవత్సరాల విద్యుత్తు అవసరాల ను తీర్చుతాయి.
వ్యర్థాల ను ఇంధనం గా తయారు చేసే కార్యక్రమం లో పోర్ట్ బ్లేయర్ ప్రధాన పాత్ర ను పోషిస్తోంది.
ఇక్కడ ఏర్పాటు చేస్తున్న కొత్త ప్లాస్మా గ్యాస్ ప్లాంటు మీ అందరి కి స్వచ్ఛమైన ఇంధనం, స్వచ్ఛమైన విద్యుత్తు తో పాటు స్వచ్ఛమైన నీటి ని కూడా అందుబాటు లోకి తీసుకువస్తుంది.
సోదరులు మరియు సోదరీమణులారా,
స్వచ్ఛత కు మీ కట్టుబాటు ప్రశంసనీయం.
ప్రజలందరి ని ఇందుకు అభినందిస్తున్నాను.
ఈ దీవుల సమూహాన్ని బహిరంగ మల మూత్రాదుల విసర్జన లేని ప్రదేశం గా మీరందరూ ప్రకటించడం నాకు నిజం గా ఆనందం కలిగిస్తోంది.
స్వచ్ఛత అందాన్ని ఇనుమడింపచేయడమే కాదు ప్రజారోగ్యాన్ని కూడా మెరుగుపరుస్తుంది.
సోదరులు మరియు సోదరీమణులారా,
మన దేశ ప్రజల ఆరోగ్యాని కి మా ప్రభుత్వం అగ్ర ప్రాధాన్యం ఇస్తోంది.
దాని వల్ల మీరు కూడా ప్రయోజనం పొందుతారు.
రెండు సంవత్సరాల క్రితం పోర్ట్ బ్లేయర్ లో అండమాన్ ఎండ్ నికోబార్ ఇన్ స్టిట్యూట్ ఆఫ్ మెడికల్ సైన్సెస్ ప్రారంభం అయింది.
ప్రభుత్వ నిర్వహణ లోని అండమాన్, నికోబార్ దీవుల ఆరోగ్య బీమా పథకం లో భాగం గా 2,500 మంది పేదలు, రిటైర్డ్ ఉద్యోగులు లబ్ధి ని పొందారు.
అలాగే ఇక్కడ నివసిస్తున్న ప్రజలు ఆయుష్మాన్ భారత్ యోజన నుండి కూడా ప్రయోజనం పొందుతున్నారు.
తీవ్ర స్వభావం గల వ్యాధుల కు ఆధునిక వసతులు గల ఆసుపత్రుల లో ఐదు లక్షల రూపాయల వరకు ఉచిత చికిత్స సదుపాయం ఇక్కడ కూడా అందుబాటు లో ఉంది.
మిత్రులారా,
ఆరోగ్య సేవ ల విస్తరణ లో భాగం గా రెండు పిహెచ్ సిలు, సిహెచ్ సిల ను జిల్లా ఆసుపత్రులు గా అభివృద్ధి చేస్తున్నాం.
ఆయుష్ ఆసుపత్రి కి కూడా ఈ రోజు న శంకుస్థాపన జరుగుతోంది.
ఈ సదుపాయాలన్నీ అందుబాటు లోకి వస్తే చికిత్స కోసం మీరు సుదూర ప్రాంతాల కు వెళ్లవలసిన పని ఉండదు.
సోదరులు మరియు సోదరీమణులారా,
ఆరోగ్య రంగం తో పాటు విద్యా రంగం పైన కూడా ప్రభుత్వం దృష్టి ని కేంద్రీకరించింది.
నాలుగు సంవత్సరాల క్రితం ఒక కొత్త డిగ్రీ కళాశాల ను, 2016వ సంవత్సరం లో ఒక న్యాయ కళాశాల ను ఇక్కడ ప్రారంభించాం.
ఈ రోజు న మీ అందరికీ నేతాజీ సుభాష్ చంద్ర బోస్ డీమ్డ్ విశ్వవిద్యాలయం కూడా అందుబాటు లోకి వచ్చింది.
డిగ్ లీ పుర్ లో పాలిటెక్నికల్ కాలేజీ ప్రారంభం అయింది.
కొద్ది సేపటి క్రితమే నికోబార్ లో ఐటిఐ ని కూడా మీ అందరి కోసం అంకితం చేసి వచ్చాను.
సోదరులు మరియు సోదరీమణులారా,
దేశవ్యాప్తం గా పిల్లల కు విద్య, యువత కు ఆదాయం, వృద్ధుల కు ఔషధాలు, రైతుల కు నీటి పారుదల, ప్రజలందరి ఫిర్యాదుల పరిశీలన అనే ఐదు రకాలైన అభివృద్ధి మార్గాల ను ప్రజల కు నిరంతరాయం గా అందుబాటు లో ఉంచేందుకు ప్రభుత్వం చిత్తశుద్ధి తో కృషి చేస్తోంది.
ఇక్కడ కూడా ఈ రోజు న వాటన్నింటికీ శంకుస్థాపన జరిగింది.
వీటి తో పాటు మన శౌర్యం మరియు త్యాగాల మయమైనటువంటి చరిత్ర, మన సంస్కృతి, మన నాయకుల కు గౌరవాన్వయం..
వీటి కోసం కూడా ప్రభుత్వం దీక్షాబద్ధురాలై వుంది.
మరొక్క మారు ఈ చారిత్రక ఘట్టం లో మీ అందరి జీవితాలను సులభతరం చేసే పథకాల ను చేపట్టిన సందర్భం గా నా యొక్క ప్రియ సోదరులు, ప్రియ సోదరీమణులందరికీ హృద‌య‌పూర్వక శుభాకాంక్షలు తెలియచేస్తున్నాను.
రేపు 2018వ సంవత్సరాని కి చివరి రోజు.
ఎల్లుండి 2019 కొత్త సంవత్సర ఆరంభ దినం.
మీ అందరి కి నూతన సంవత్సరం కొత్త ఉత్తేజాన్ని, ఉత్సాహాన్ని, శక్తి ని ఇవ్వాలని, అండమాన్ మరియు నికోబార్ ప్రజలంతా చక్కని ఆరోగ్యం తో వర్థిల్లాలని శుభాకాంక్షలు అందచేస్తున్నాను.
మీ అందరి కి మరోసారి విజ్ఞప్తి చేస్తున్నాను..
మీ మొబైల్ ఫోన్ లు బయటకు తీసి, ఫ్లాష్ లైట్ ఆన్ చేసి నాతో గొంతు కలిపి బిగ్గర గా అనండి.
సుభాష్ బాబు స్వరాజ్ కు పునాది వేసిన ప్రాంతం లోనే 75వ వార్షికోత్సవ సమయం లో సురాజ్ తీర్మానం తో శక్తివంతమైన ప్రయాణాన్ని ప్రారంభిస్తామని ప్రతిన చేద్దాం.
మీ అందరి మొబైల్ ఫోన్ లలో ఫ్లాష్ ను ఆన్ చేసి మీ అందరి శక్తి ని ఉపయోగించి నాతో పాటు గా అనండి..
వందే మాతరమ్
వందే మాతరమ్
వందే మాతరమ్
అనేకానేక ధన్యవాదాలు.
**
