పర్యావరణ సహకార రంగంలో భారత్-జపాన్ మధ్య సహకారంపై అవగాహన (MoC)కు ప్రధానమంత్రి శ్రీ నరేంద్ర మోదీ అధ్యక్షతన సమావేశమైన కేంద్ర మంత్రిమండలి సంతక అనంతర ఆమోదం తెలిపింది.
గౌరవనీయులైన ప్రధానమంత్రి జపాన్ పర్యటనకు వెళ్లిన సందర్భంగా 2018 అక్టోబరు 28వ తేదీన ఈ ఒప్పందంపై సంతకాలు పూర్తయ్యాయి.
ప్రయోజనాలు:
పర్యావరణ పరిరక్షణ, సహజవనరుల నిర్వహణలో సమాన, ప్రతిస్పందనాత్మక, పరస్పర ప్రయోజనాల ప్రాతిపదికన రెండు దేశాల మధ్య సన్నిహిత, దీర్ఘకాలిక సహకారం నెలకొల్పేందుకు, ప్రోత్సహించేందుకు ఈ ఒప్పందం వీలు కల్పిస్తుంది.
ఇందులో భాగంగా భారత్-జపాన్ దేశాల్లోని అనువర్తిత చట్టాలు, నియమనిబంధనలను పరిగణనలోకి తీసుకుంటారు.
అంతేకాకుండా రెండుదేశాల మధ్య సమాచారం, సాంకేతిక పరిజ్ఞానాల మార్పిడికి కూడా ఇది దోహదపడుతుంది.
సమాజంలోని సంపన్న వర్గాలతో పోలిస్తే సామాజికంగా, ఆర్థికంగా వెనుకబడిన వర్గాలపై పర్యావరణ నాణ్యత పతన ప్రభావం అత్యధికంగా పడుతుంది.
ఈ పతనాన్ని అడ్డుకోగలిగే దిశగా ఏ కొద్దిపాటి కృషి సాగినా సమాజంలోని అన్నివర్గాలకూ పరిపుష్ట పర్యావరణ వనరుల లభ్యత దిశగా పర్యావరణపరమైన సమానతకు అది దారితీయగలదు.
వాతావరణ మార్పులు, జీవవైవిధ్యపరంగా మెరుగైన పర్యావరణ పరిరక్షణ, సంరక్షణ, నిర్వహణలకు అత్యుత్తమంగా ఉపయోగపడే ఆధునిక సాంకేతికతలు, ఉత్తమ పద్ధతులను ఈ సహకార ఒప్పందం అందుబాటులోకి తేగలదని రెండు దేశాలూ ఆశిస్తున్నాయి.
***
