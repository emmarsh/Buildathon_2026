అనేక సంవ‌త్స‌రాల కింద అనూహ్య ప‌రిస్థితుల్లో స‌రిహ‌ద్దులు దాటి పాకిస్థాన్‌లో ప్ర‌వేశించిన మూగ‌, బ‌ధిర అమ్మాయి గీత సోమ‌వారం భార‌త్‌కు తిరిగి వ‌చ్చింది.
వెంట‌నే సాయంత్రం ఆమె ప్ర‌ధాన‌మంత్రి న‌రేంద్ర మోదీని క‌లుసుకుంది.
చూడ‌గానే ఆయ‌న్ను సంతోషంగా హ‌త్తుకోగా *గీతా!
స్వ‌దేశానికి పునఃస్వాగ‌తం* అంటూ ప్ర‌ధాని ఆమెను ఆప్యాయంగా ఆహ్వానించారు.
ఆమె కుటుంబాన్ని వెదికే ప్ర‌య‌త్నాల‌ను ముమ్మ‌రం చేస్తామ‌ని, బాగా చూసుకుంటామ‌ని ఆమెకు ప్ర‌ధాని భ‌రోసా ఇచ్చారు.
యావ‌త్ భార‌త‌దేశం నిన్ను క‌ళ్ళ‌ల్లో పెట్టుకొని చూసుకుంటుంద‌ని ప్ర‌ధాని అన్నారు.
ఈ సంద‌ర్భంగా ఇన్నాళ్ళూ క‌రాచీలో ఎంతో ప్రేమ‌తో గీత ఆల‌నాపాల‌నా చూసుకున్న ఈది ఫౌండేష‌న్ వ్య‌వ‌స్థాప‌కురాలు బిల్కిస్ బానో ఈదిని ప్ర‌ధాని ప్ర‌త్యేకంగా అభినందించారు.
కృత‌జ్ఞ‌తా పూర్వ‌కంగానే కాకుండా, ఫౌండేష‌న్ చేస్తున్న అద్భుత‌మైన సేవ‌కు గుర్తింపుగా భార‌త్ త‌ర‌ఫున కోటి రూపాయ‌ల విరాళాన్ని ఆయ‌న ఈ సంద‌ర్భంగా ఈది ఫౌండేష‌న్‌కు ప్ర‌క‌టించారు.
బిల్కిస్ బానో గుజ‌రాత్ జూనాగ‌ఢ్‌లోని బాంట్వాలో జ‌న్మించార‌ని తెలుసుకున్న మోదీ త‌న‌ను కుటుంబ స‌మేతంగా జునాగ‌ఢ్‌కు రావాల‌ని ఆహ్వానించారు.
ఈ స‌మావేశంలో పాల్గొన్న విదేశాంగ మంత్రి సుష్మా స్వ‌రాజ్ కూడా గీత‌పై కన‌బ‌ర్చిన ప్రేమాభిమానాల‌కుగాను ఈది ఫౌండేష‌న్‌ను అభినందించారు.
