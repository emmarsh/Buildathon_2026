ఇంధన పొదుపు/పరిరక్షణ రంగంలో భారత్-ఫ్రాన్స్ మధ్య 2018 అక్టోబరు 17వ తేదీన సంతకాలు పూర్తయిన అవగాహన ఒప్పందం గురించి ప్రధానమంత్రి శ్రీ నరేంద్ర మోదీ అధ్యక్షతన సమావేశమైన కేంద్ర మంత్రిమండలికి అధికార యంత్రాంగం వివరించింది.
కీలక ప్రభావం:
శాస్త్ర-సాంకేతిక సంబంధితమైన అవగాహన ఒప్పందమిది.
సాంకేతిక సహాయం, సహకారం రూపంలో శాస్త్రవిజ్ఞాన ఆదానప్రదానం మాత్రమే ఇందులో భాగంగా ఉంటుంది.
ఇంధన సామర్థ్యంతోపాటు గిరాకీ నిర్వహణలో విధివిధానాలు, కార్యక్రమాలు, సాంకేతిక పరిజ్ఞానాల సమాచారం ఇచ్చిపుచ్చుకుంటూ ముందడుగు వేయడమే ఈ ఒప్పందంలో ప్రధానాంశం.
ప్రయోజనాలు:
ఇంధన పొదుపుపై అవగాహన పెంచడానికి ఈ అవగాహన ఒప్పందం తోడ్పడుతుంది.
ఐఎన్డీసీ నిర్దేశిత అంతర్జాతీయ ఉద్గారాలను పసిగట్టే దిశగా కర్బన ఉద్గారాల, హరితవాయు (GHG) ఉద్గారాల సమాచారం సేకరణ, విశ్లేషణ సంబంధిత ఉపకరణాల రూపకల్పన, వినియోగం దీని ప్రధానోద్దేశం.
ఆ మేరకు ఇంధన పొదుపు సాంకేతిక పరిజ్ఞానాలపై పరిశోధన-అభివృద్ధి, ప్రయోగాత్మక వినియోగం తదితరాలను ఇది ప్రోత్సహిస్తుంది.
అంతేకాకుండా విద్యుత్ రవాణాపై ప్రత్యేకంగా దృష్టి సారిస్తూ స్థిరమైన చలనశీలతను అభివృద్ధి చేసేందుకు తోడ్పడుతుంది.
*****
