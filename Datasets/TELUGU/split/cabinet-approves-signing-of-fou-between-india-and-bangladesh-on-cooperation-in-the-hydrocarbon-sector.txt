హైడ్రోకార్బన్ రంగంలో బాంగ్లాదేశ్ తో సహకారానికి ఉద్దేశించినటువంటి ఫ్రేమ్ వర్క్ ఆఫ్ అండర్ స్టాండింగ్ (ఎఫ్ ఒయు)పై సంతకాలకు ప్రధాన మంత్రి శ్రీ నరేంద్ర మోదీ అధ్యక్షతన సమావేశమైన కేంద్ర మంత్రివర్గం ఆమోదం తెలిపింది.
హైడ్రోకార్బన్ రంగంలో భారతదేశం, బాంగ్లాదేశ్ ల మధ్య సమానత్వం మరియు పరస్పర ప్రయోజనం ప్రాతిపదికలుగా ద్వైపాక్షిక సహకారాన్ని ఏర్పరచేందుకు మరియు ఆ విధమైన సహకారాన్ని పెంపొందించేందుకు సహకారాత్మకమైన సంస్థాగత యంత్రాంగాన్ని నెలకొల్పడం ప్రతిపాదిత ఎఫ్ఒయు ఉద్దేశం.
ఈ ఎఫ్ఒయు ప్రాంతీయ స్థాయిలో, ఉప-ప్రాంతీయ స్థాయిలో ద్వైపాక్షిక సహకారాన్ని ప్రోత్సహిస్తుంది.
ఇది అభివృద్ధికి ఉత్తేజాన్ని అందించగలుగుతుంది.
తద్వారా రెండు దేశాలూ వాటి వికాస సంబంధమైన ఆకాంక్షలను నెరవేర్చుకొనేందుకు, భవితవ్యాన్ని తీర్చిదిద్దుకోవడానికి, అదే క్రమంలో శాంతియుతమైన మరియు సమృద్ధమైన దక్షిణ ఆసియా ఆవిర్భవించాలనే సమష్టి స్వప్నం సాకారం కావడానికి కూడా తోడ్పడగలుగుతుంది.
ప్రతిపాదిత ఎఫ్ఒయు అయిదు సంవత్సరాల పాటు చెల్లుబాటు అవుతుంది.
అయితే, ఇది విధిగా పాటించవలసిందేమీ కాదు.
***
