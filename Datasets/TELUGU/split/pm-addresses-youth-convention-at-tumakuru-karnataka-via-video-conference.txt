ప్రధాన మంత్రి శ్రీ నరేంద్ర మోదీ “యువశక్తి- నవ భారతానికి భవిష్యత్ దర్శనం” అనే అంశంపై కర్నాటక లోని తుమకూరు లో ఈ రోజు జరిగిన రాష్ట్ర స్థాయి యువజన సదస్సును ఉద్దేశించి- వీడియో కాన్ఫరెన్స్ మాధ్యమం ద్వారా- ప్రసంగించారు.
స్వామి వివేకానందుని శికాగో ప్రసంగం 125 వ వార్షికోత్సవాన్ని, సిస్టర్ నివేదిత 150 వ జయంతిని మరియు తుమకూరు లోని రామకృష్ణ వివేకానంద ఆశ్రమం రజతోత్సవ వేడుకలను పురస్కరించుకొని ఈ కార్యక్రమాన్ని నిర్వహిస్తున్నారు.
యువత ఆశలను, ఆశయాలను వీలైనంత వరకు తీర్చడానికి శక్తివంచన లేకుండా కృషి చేస్తున్నానని, అందుకు అనుగుణంగానే పని చేస్తున్నానని ప్రధాన మంత్రి ఈ సందర్భంగా అన్నారు.
స్వామి వివేకానందుని స్మరించుకోవడమే నేటి కార్యక్రమం ప్రధాన లక్ష్యమని ఆయన తెలిపారు.
స్వాతంత్ర్య సమరంలో దేశానికి స్వాతంత్ర్యం సాధించాలని భిన్న స్థాయిలలో ఉమ్మడి తీర్మానం చేసుకున్నారని ప్రధాన మంత్రి చెప్పారు.
సామాజిక సంస్కరణలను కూడా ఇందులో భాగంగా చేసుకున్నట్టు ఆయన తెలిపారు.
ఈశాన్య రాష్ట్రాలన్నింటినీ భావోద్వేగపూర్వకంగా అనుసంధానం చేయడం కోసం గత నాలుగు సంవత్సరాలుగా కేంద్ర ప్రభుత్వం గట్టి కృషి చేసి సాఫల్యం సాధించిందని ప్రధాన మంత్రి అన్నారు.
ఇలాంటి అనుసంధానం ద్వారా మాత్రమే తీవ్రవాద శక్తులను అదుపు చేయడం సాధ్యమని ఆయన అన్నారు.
ఒక సంకల్పం చేసుకుని, దానిని సాధించడం కోసం జీవితాన్ని త్యాగం చేయాలని ప్రధాన మంత్రి యువజనులకు విజ్ఞ‌ప్తి చేశారు.
జాతి నిర్మాణానికి యువత వారి శక్తిని అంకితం చేయాలని ఆయన అన్నారు.
ముద్ర యోజన, స్వతంత్రోపాధి మరియు నైపుణ్యాల అభివృద్ధి లను గురించి ప్రధాన మంత్రి ఈ సందర్భంగా ప్రస్తావించారు.
నేటి యువత వర్తమానాన్ని మరియు భవిష్యత్తును ఉజ్జ్వలంగా తీర్చి దిద్దుకోవడానికి గతం నుండి పాఠాలను నేర్చుకోవాలని కోరుకొంటోందని ప్రధాన మంత్రి అన్నారు.
