ప్ర‌ధాన‌మంత్రి శ్రీ న‌రేంద్ర మోదీ అధ్య‌క్ష‌త‌న ఈరోజు జ‌రిగిన కేంద్ర కేబినెట్ స‌మావేశం, ప‌ర‌స్ప‌రాధారిత సైబ‌ర్ భౌతిక వ్య‌వ‌స్థ‌కు సంబంధించిన జాతీయ మిష‌న్ (ఎన్‌.ఎం – :ఐసిపిఎస్‌) ప్రారంభానికి ఆమోదం తెలిపింది.
ఐదు సంవ‌త్స‌రాల వ్య‌వ‌ధిలో 3600 కోట్ల రూపాయ‌ల వ్య‌యంకాగ‌ల దీనిని డిపార్ట‌మెంట్ ఆఫ్ సైన్స్‌,టెక్నాల‌జీ అమ‌లు చేయ‌నుంది.
వివ‌రాలుః ఈ మిష‌న్ , ఎప్ప‌టిక‌ప్పుడు పెరుగుతున్న స‌మాజ అవ‌స‌రాల‌ను తీర్చ‌నుంది.
అలాగే అంత‌ర్జాతీయంగా త‌దుప‌రి త‌రం సాంకేతిక పరిజ్ఞానాన్ని దృష్టిలో ఉంచుకుని భ‌విష్య‌త్ ప్ర‌ణాళిక‌ల‌ను రూపొందిస్తుంది.
ఈ మిష‌న్ అమ‌లులో కింది వాటిని అభివృద్ధి చేయ‌డంతో పాటు ఆయా సాంకేతిక ప‌రిజ్ఞానాల‌ను అందిపుచ్చుకుంటుంది.
1)సైబ‌ర్ ఫిజిక‌ల్ వ్య‌వ‌స్థ‌లు(సిపిఎస్‌)దాని అనుబంధ సాంకేతిక ప‌రిజ్ఞ‌నాలు దేశంలో అందుబాటులో ఉండేట్టు చూడ‌డం 2)భారత‌దేశ ప్రాంతీయ‌, జాతీయ అవ‌స‌రాల‌కు అనుగుణంగా సిపిఎస్ సాంకేతిక ప‌రిజ్ఞానాన్ని అందిపుచ్చుకోవ‌డం 3) సిపిఎస్ కింద త‌దుప‌రి త‌రం నైపుణ్యంగ‌ల సిబ్బందిని త‌యారుచేయ‌డం 4) మౌలిక ప‌రిశోధ‌న‌ను వేగ‌వంతం చేయ‌డం 5)సిపిఎస్‌లో అంకుర ప‌రిశ్ర‌మ‌ల వాతావర‌ణాన్ని అభివృద్ధి చేయ‌డం, ఎంట‌ర్‌ప్రెన్యుయ‌ర్‌షిప్ అభివృద్ధి.
6)సి.పి.ఎస్‌లో అభివృద్ధి చెందిన ప‌రిశోధ‌న‌కు ఊతం ఇవ్వ‌డం, శాస్త్ర సాంకేతిక , ఇంజ‌నీరింగ్ రంగాల‌లో ఉన్న‌త విద్య‌, సాంకేతికత అభివృద్ధి, 7) అధునాత‌న సాంకేతిక ప‌రిజ్ఞానం గ‌ల‌ ఇత‌ర దేశాల‌తో స‌మాన స్థాయిలో భార‌త‌దేశాన్ని ఉంచ‌డం, త‌ద్వారా ప‌లు ప్ర‌త్య‌క్ష‌, ప‌రోక్ష ప్ర‌యోజ‌నాలు పొంద‌డం అమ‌లు వ్యూహం : ఎన్‌.ఎం-ఐసిపిఎస్ అనేది, సిపిఎస్‌, దాని అనుబంధ సాంకేతిక ప‌రిజ్ఞ‌నాల‌కు సంబంధించి టెక్నాల‌జీ అభివృద్ధి, అప్లికేష‌న్ అభివృద్ధి, మాన‌వ వ‌న‌రుల అభివృద్ధి, నైపుణ్యాల పెంపు, వాణిజ్య‌, అంకుర ప‌రిశ్ర‌మ‌ల అభివృద్ధికి సంబంధించిన‌ది.
ఈ మిష‌న్ కింద 15 టెక్నాల‌జీ ఇన్నొవేష‌న్ హ‌బ్‌లు , 6 అప్లికేష‌న్ ఇన్నొవేష‌న్ హ‌బ్‌లు, నాలుగు టెక్నాల‌జీ ట్రాన్స్‌లేష‌న్ రిస‌ర్చ్ పార్కులు, ఏర్పాటు చేయాల‌న్న‌ది ల‌క్ష్యం.
హ‌బ్‌, స్పోక్ న‌మూనాలో ఇవి దేశ‌వ్యాప్తంగా గ‌ల ప్ర‌తిష్ఠాత్మ‌క విద్యా సంస్థ‌లు, ప‌రిశోధ‌న అభివృద్ధి శాల‌ల వ‌ద్ద వివిధ ప‌రిష్కారాల అభివృద్ధికి , టెక్నాల‌జీ ట్రాన్స్‌లేష‌న్ రిసెర్చ్‌పార్కులు విద్యాసంస్థ‌లు.
ప‌రిశ్ర‌మ‌లు, కేంద్ర మంత్రిత్వ‌శాఖ‌లు, రాష్ట్ర‌ప్ర‌భుత్వాల‌తో అనుసంధాన‌మౌతాయి.
ఇందుకు ప్ర‌భుత్వం,ప‌రిశ్ర‌మ‌లు, విద్యాసంస్థ‌ల‌ను వ్యూహాత్మ‌కంగా భాగ‌స్వామ‌లుగా చేయ‌నున్నారు.
మిష‌న్ గ‌వ‌ర్నింగ్ బోర్డు (ఎం.జిబి),అంత‌ర్ మంత్రిత్వ‌శాఖ స‌మ‌న్వ‌య క‌మిటీ(ఐ.ఎం.సిసి), సైంటిఫిక్ అడ్వ‌యిజ‌రీ క‌మిటీ(ఎస్‌.ఎ.సి) ఇత‌ర స‌బ్ కమిటీలు రూపంలో బ‌ల‌మైన స్టీరింగ్‌, మానిట‌రింగ్ వ్య‌వ‌స్థ‌ను ఏర్పాటు చేస్తారు.
ఇవి ఈ మిష‌న్ ల‌క్ష్యాల‌ను ప‌ర్య‌వేక్షించ‌డంతోపాటు వాటి అమ‌లును తీరును ప‌రిశీలిస్తాయి.
ఈ హ‌బ్‌లు, టిటిఆర్‌పిలు ఈ మిష‌న్ అమ‌లుకు సంబంధించినాలుగు ప్ర‌ధాన అంశాల‌పై దృష్టిపెడ‌తాయి.
ఇందులో 1) సాంకేతిక ప‌రిజ్ఞాన అభివృద్ధి, 2) మాన‌వ వ‌న‌రుల అభివృద్ధి, నైపుణ్యాల అభివృద్ధి, 3) న‌వ‌క‌ల్ప‌న‌లు, ఎంట‌ర్‌ప్రెన్యుయ‌ర్‌షిప్‌, స్టార్ట‌ప్ ల‌కు సానుకూల వాతావ‌ర‌ణం ఏర్పాటు, 4) అంత‌ర్జాతీయ కొలాబ‌రేష‌న్లు ఉన్నాయి.
ప్ర‌భావంః సిపిఎస్ టెక్నాల‌జీలు దేశ శాస్త్ర‌, ఇంజ‌నీరింగ్‌, సాంకేతిక నూత‌న ఆవిష్క‌ర‌ణ‌ల సామ‌ర్ధ్యం విష‌యంలో అత్య‌ధునాత‌న ప‌రిజ్ఞానాన్ని అందిస్తాయి.
అలాగే ప్ర‌భుత్వ ఇత‌ర మిష‌న్‌ల‌కు మ‌ద్ద‌తు నిస్తుంది.
అలాగే పారిశ్రామిక‌,ఆర్థిక పోటీ త‌త్వానికి వీలు క‌ల్పించ‌డంతోపాటు నిజ‌మైన వ్యూహాత్మ‌క వ‌న‌రుగా ఉప‌యోగ‌ప‌డుతుంది.
సమీప‌ భ‌విష్య‌త్తులో నూత‌న టెక్నాల‌జీల‌కు గ‌ల డిమాండు, ఆయా అప్లికేష‌న్ల సంక్లిష్ట‌త‌ల‌ను ఇది దృష్టిలో ఉంచుకుంటుంది.
ఈ ప్ర‌తిపాదిత మిష‌న్‌,అభివృద్ధికి చోద‌క శ‌క్తిగా , జాతీయ కార్య‌క్ర‌మాలైన ఆరోగ్యం, విద్య‌, ఇంధ‌నం, ప‌ర్యావ‌ర‌ణం, వ్య‌వ‌సాయం, వ్యూహాత్మ‌క‌, భ‌ద్ర‌త‌, పారిశ్రామిక రంగం, ఇండ‌స్ట్రీ 4.0, స్మార్ట్‌సిటీలు, సుస్థిరాభివృద్ధి ల‌క్ష్యాల సాధ‌న‌కు ఉప‌యోగ‌ప‌డ‌తాయి.
సిపిఎస్ అనేది రానున్న సాంకేతిక ప‌రిజ్ఞానానికి సంబంధించిన స‌మీకృత వ్య‌వ‌స్థ‌.అందువ‌ల్ల అభివృద్ధికి పోటీప‌డుతున్న‌దేశాలు దీనిని ప్రాధాన్య‌తా ప్రాతిప‌దిక‌న చేప‌డుతున్నాయి.
సిపిఎస్ మొత్తం నైపుణ్య అవ‌స‌రాల‌కు సంబంధించిన అంశం విష‌యంలో గ‌ణ‌నీయ‌మైన మార్పు తీసుకురానుంది.
ఈ మిష‌న్ వ‌ల్ల ప‌రిశ్ర‌మ‌, స‌మాజ అవ‌స‌రాలకు అనుగుణంగా త‌గిన అధునాత‌న‌ శిక్ష‌ణ‌నివ్వ‌డం వ‌ల్ల ఉపాధి అవ‌కాశాలు పెరుగుతాయి.
న‌వ‌క‌ల్ప‌న‌లు, ఎంట‌ర్‌ప్రెన్యుయ‌ర్‌షిప్‌, స్టార్ట‌ప్ ల‌కు ప్రోత్సాహం వంటివి ప్ర‌తిపాదిత ఎన్‌.ఎం.-ఐసిపిఎస్‌లో అంత‌ర్భాగంగా ఉంటాయి.
స్టార్ట‌ప్‌లు కూడా సి.పి.ఎస్‌, దాని అనుబంధ అంశాల‌లో సాంకేతిక‌త‌తో కూడిన ఎన్నో ఉపాధి అవ‌కాశాల‌ను క‌ల్పించ‌నున్నాయి.
ఆ విధంగా స్వ‌ల్ప‌కాలికంగా 40,000 ఉద్యోగాలు, దీర్ఘ‌కాలికంగా 2,00,000 ఉద్యోగాలు క‌ల్పించే అవ‌కాశం ఉంది.
ప్ర‌యోజ‌నాలు : ఈ మిష‌న్ రూపొందించిన సాంకేతిక ప‌రిజ్ఞానాల‌ను స‌మాజ ప్ర‌యోజ‌నం కోసం కేంద్ర ప్ర‌భుత్వ మంత్రిత్వ‌శాక‌లు, విభాగాలు, రాష్ట్ర‌ప్ర‌భుత్వాలు, ప‌రిశ్ర‌మ‌లు త‌మ త‌మ ప్రాజెక్టులు, ప‌థ‌కాల‌లో స‌మ‌ర్ధంగా వినియోగించుకోవ‌డానికి వీలు క‌లుగుతుంది.
ఈ ప‌థ‌కం వ‌ర్తించే రాష్ట్రాలు, జిల్లాలుః ఎన్‌.ఎం-ఐసిపిఎస్ అనేది దేశ‌వ్యాప్తంగా విస్త‌రించిన ప‌థ‌కం.
ఇది మొత్తం భార‌త‌దేశానికి వ‌ర్తిస్తుంది.
కేంద్ర ప్ర‌భుత్వ మంత్రిత్వ‌శాఖ‌లు, రాష్ట్ర‌ప్ర‌భుత్వాలు, బోధ‌నా సంస్థ‌లు, ప‌రిశ్ర‌మ‌లు దీని కిందికి వ‌స్తాయి.
నేప‌థ్యం: సిపిఎస్‌, దాని అనుబంధ సాంకేతిక ప‌రిజ్ఞానాలైన ఆర్టిఫిషియ‌ల్ ఇంటెలిజెన్స్‌ (ఎఐ), ఇంట‌ర్నెట్ ఆఫ్ థింగ్స్‌, మెషిన్‌లెర్నింగ్‌(ఎం.ఎల్‌), డీప్ లెర్నింగ్‌, బిగ్ డాటా అన‌లిటిక్స్‌, రోబోటిక్స్‌, క్వాంట‌మ్ కంప్యూటింగ్‌, క్వాంట‌మ్ క‌మ్యూనికేష‌న్‌, క్వాంట‌మ్ ఎన్‌క్రిప్ష‌న్‌(క్వాంట‌మ్ కీ డిస్ట్రిబ్యూష‌న్‌), డాటా సైన్స్ అండ్ ప్రిడిక్టివ్ అన‌లిటిక్స్‌, మౌలిక స‌దుపాయాల కోసం సైబ‌ర్ సెక్యూరిటీ , ఇత‌ర మౌలిక స‌దుపాయాలు వంటివి దాదాపు అన్ని జీవ‌న రంగాల‌లో పెద్ద ఎత్తున మార్పున‌కు కార‌ణ‌మౌతున్నాయి.
ఇలాంటి ప‌రిస్థితిలో పోటీలో నిల‌బ‌డాల‌న్నా, సామాజిక ప్ర‌గ‌తి సాధించాల‌న్నా, ఉపాధి అవ‌కాశాలు పెంపొందించాల‌న్నా, ఆర్థిక వృద్ధి సాధించాల‌న్నా,సుస్థిర ప‌ర్యావ‌ర‌ణ అభివృద్ధి సాధించాల‌న్నా మొత్తంగా ప్ర‌జ‌ల జీవ‌న ప్ర‌మాణాల‌ను మెరుగుప‌ర‌చాల‌న్నా ఈ అధునాత‌న సాంకేతిక ప‌రిజ్ఞానాల‌ను ప్ర‌భుత్వాలు, ప‌రిశ్ర‌మ‌లు అందిపుచ్చుకోవ‌డం ఎంతైనా అవ‌స‌రం.
