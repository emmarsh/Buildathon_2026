అష్ గాబాట్ ఒప్పందంలో భారతదేశం కూడా ప్రవేశించే ప్రతిపాదనకు కేంద్ర మంత్రిమండలి ఆమోదం తెలిపింది.
కేంద్ర మంత్రివర్గ సమావేశానికి ప్రధాన మంత్రి శ్రీ నరేంద్రమోదీ అధ్యక్ష‌త వ‌హించారు.
మధ్య ఆసియా, పర్షియన్ గల్ఫ్ ప్రాంతాల మధ్య వస్తువుల రాకపోకలను సులభతరం చేసే అంతర్జాతీయ రవాణా మార్గాన్ని ఉపయోగించుకునేందుకు ఉద్దేశించిందే అష్ గాబాట్ ఒప్పందం.
ఒమన్, ఇరాన్, తుర్క్ మెనిస్తాన్, మరియు ఉజ్ బెకిస్తాన్ లు అష్ గాబాట్ ఒప్పందంలో వ్యవస్థాపక దేశాలుగా ఉన్నాయి.
తదుపరి కజాకిస్తాన్ కూడా ఈ ఒప్పందంలో చేరిపోయింది.
ఆ ఒప్పందంలో భాగస్వామి కావడం వల్ల యూరేషియా ప్రాంత దేశాలతో వాణిజ్య లావాదేవీల కోసం ఈ అంతర్జాతీయ రవాణా మార్గాన్ని ఉపయోగించుకునే అవకాశం భారతదేశానికి అందివస్తుంది.
ఇదే కాక, మరింత విస్తృతమైన అనుసంధానం కోసం ఇంటర్ నేషనల్ నార్త్ సౌత్ ట్రాన్స్ పోర్ట్ కారిడార్ (ఐ ఎన్ ఎస్ టిసి)ని ఏర్పాటు చేసుకోవాలన్న మన ప్రయత్నాలకు కూడా ఇది బలం చేకూరుస్తుంది.
అష్ గాబాట్ ఒప్పందంలో విలీనం కావాలన్న భారతదేశ అభిమతాన్ని ఇప్పుడు డిపాజిటరీ దేశానికి (తుర్క్ మెనిస్తాన్ కు) తెలియచేస్తారు.
వ్యవస్థాపక దేశాలు సమ్మతించిన మీదట భారతదేశం తను కూడా ఈ ఒప్పందంలో ఒక ప‌క్షంగా అవుతుంది.
***
