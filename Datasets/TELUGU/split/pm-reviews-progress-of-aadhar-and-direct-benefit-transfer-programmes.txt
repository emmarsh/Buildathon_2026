ప్రధాన మంత్రి శ్రీ నరేంద్ర మోదీ ‘ఆధార్’, ‘ప్రయోజనాల ప్రత్యక్ష బదిలీ’ కార్యక్రమాల అమలులో పురోగతిని ఈ రోజు ఒక ఉన్నత స్థాయి సమావేశంలో సమీక్షించారు.
రెండు గంటల సేపు జరిగిన సమావేశంలో..
‘ఆధార్’ సంఖ్య నమోదులోను, లబ్ధిదారుల గుర్తింపు ప్రక్రియను క్రమబద్ధం చేసేందుకు వీలుగా ‘ఆధార్’ సంఖ్యలను ఆధికారిక సమాచార నిధులతో అనుసంధానం చేయడంలోను ఇంతదాకా చోటు చేసుకున్న పురోగతిని గురించి ప్రధాన మంత్రికి వివరించారు.
ప్రయోజనాలు ప్రజలకు సరిగా చేరేటట్లు చూడటం ఈ కార్యక్రమ ముఖ్యోద్దేశం.
2015- 16లో రూ.61,000 కోట్లకు పైగా డబ్బు 30 కోట్ల మందికి పైగా లబ్ధిదారులకు ‘ప్రయోజనాల ప్రత్యక్ష బదిలీ’ ద్వారా పంపకం అయిందని తెలియజేశారు.
ఇందులో ఎమ్ జి ఎన్ ఆర్ ఇ జి ఎస్ కింద రూ.25,000 కోట్లకు పైగా, మరియు పి ఎ హెచ్ ఎ ఎల్ (ఎల్ పి జి కి సంబంధించినది) కింద రూ.21,000 కోట్లకు పైగా పంపకం అయిన డబ్బు కలసివుంది.
ప్రయోజనాల ప్రత్యక్ష బదిలీ (డి బి టి) కారణంగా వివిధ సంక్షేమ పథకాలలో చెప్పుకోదగిన మొత్తాల ఆదా సాధ్యపడింది.
అంతే కాక ఈ కార్యక్రమం నకిలీ లబ్ధిదారుల ఏరివేతకు కూడా తోడ్పడింది.
ఉదాహరణకు..
1.6 కోట్లకు పైగా కల్పిత రేషన్ కార్డులను తొలగించడం జరిగింది.
ఇది సుమారు రూ.10,000 కోట్ల ఆదాకు దారి తీసింది.
అలాగే పి ఎ హెచ్ ఎ ఎల్ ..
పహల్..
పథకంలో నుంచి 3.5 కోట్ల నకిలీ లబ్ధిదారులను ఏరివేసినందువల్ల ఒక్క 2014- 15లోనే రూ.14,000 కోట్లకు పైగా మొత్తం ఆదా అయింది.
ఎమ్ జి ఎన్ ఆర్ ఇ జి ఎస్ లోను 2015-16లో రూ.3,000 కోట్ల వరకు (ఇంచుమించు 10 శాతం) ఆదా అయినట్లు అంచనా వేశారు.
డి బి టి ద్వారా అనేక రాష్ట్రాలు, కేంద్ర పాలిత ప్రాంతాలు కూడా గణనీయ స్థాయిలో డబ్బును మిగుల్చుకోగలిగాయి.
దోషాలకు తావు ఉండని వేదికను నిర్మించడానికి ప్రాముఖ్యం ఇవ్వాలని, ఉద్దేశించిన లబ్ధిదారులు ప్రయోజనాలను సకాలంలో అందుకొనేటట్లుగా చూడాలని సమావేశంలో ప్రధాన మంత్రి స్పష్టం చేశారు.
కొత్త యంత్రాంగాలను ఆచరణలోకి తీసుకువస్తున్న క్రమంలో అవి ఏ లబ్ధిదారుకు అసౌకర్యం కలిగించకుండా జాగ్రత్త వహించాలని సంబంధిత విభాగాలను ఆయన ఆదేశించారు.
అధికారులు వారి వ్యవస్థలను పెద్ద స్థాయిలో అమలు చేయడం మొదలుపెట్టే ముందు వాటిని సక్రమంగా పరీక్షించుకోవాలని ప్రధాన మంత్రి సూచించారు.
ఎన్ జి ఒ లకు ఒక విశిష్ట గుర్తింపు వ్యవస్థను కల్పించే దిశగా తీసుకొంటున్న చర్యలను గురించి ఈ సమావేశంలో ప్రధాన మంత్రి దృష్టికి తీసుకువచ్చారు.
నీతి ఆయోగ్ నిర్వహిస్తున్న ఎన్ జి ఒ దర్పణ్ పోర్టల్ లో ప్రస్తుతం 71,000 కు పైగా ఎన్ జి ఒ లు నమోదై ఉన్నాయి.
