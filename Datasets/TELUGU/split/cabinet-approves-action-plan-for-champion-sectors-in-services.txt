ఎంపిక చేసిన 12 చాంపియన్ సేవల రంగాల అభివృద్ధిని ప్రోత్సహించడానికి, వాటి సామర్ధ్యాన్ని గుర్తించడానికి, వాటిపై వాణిజ్య శాఖ ప్రత్యేక దృష్టి సారించే ప్రతిపాదనకు ప్రధాన మంత్రి శ్రీ నరేంద్ర మోదీ అధ్యక్షతన సమావేశమైన కేంద్ర మంత్రివర్గం ఆమోదం తెలిపింది.
వీటిలో సమాచార సాంకేతిక విజ్ఞానం మరియు సమాచార సాంకేతిక విజ్ఞానానికి సంబంధిత సేవలు (ఐటి & ఐటి ఇఎస్); పర్యాటకం మరియు ఆతిథ్య సేవలు; వైద్య పరమైన పర్యటనలు; రవాణా మరియు వస్తు రవాణా సేవలు; అకౌంటింగ్ మరియు ఆర్ధిక సేవలు; దృశ్య, శ్రవణ సేవలు; న్యాయ సేవలు; సమాచార ప్రసార సేవలు; నిర్మాణం మరియు సంబంధిత ఇంజనీరింగ్ సేవలు; పర్యావరణ సేవలు; ఆర్ధిక సేవలు మరియు విద్యా సేవలు ఉన్నాయి.
గుర్తించిన చాంపియన్ సేవల రంగాల కార్యాచరణ ప్రణాళికలను ఖరారు చేసి అమలు చేయడానికి వీలుగా అందుబాటులో ఉన్న ముసాయిదా ప్రణాళికలను వినియోగించుకోవలసిందిగా మంత్రిత్వ శాఖలను/ఈ రంగాలకు సంబంధించిన శాఖలను కూడా మంత్రివర్గం ఆదేశించింది.
కేబినెట్ కార్యదర్శి నేతృత్వం లోని కార్యదర్శుల సంఘం (సిఒఎస్) మార్గదర్శకత్వంలో అమలు తీరును పర్యవేక్షించేందుకు ఒక పర్యవేక్షణ యంత్రాంగం తో పాటు ఒక కార్యాచరణ ప్రణాళిక ను, నిర్ణీత సమయ పాలన అమలును- సంబంధిత మంత్రిత్వ శాఖలు/ఇతర ప్రభుత్వ శాఖలు ఖరారు చేయాలి.
చాంపియన్ రంగాల క్షేత్ర స్థాయి కార్యాచరణ ప్రణాళికల సహాయ చర్యల కోసం 5,000 కోట్ల రూపాయలతో ఒక ప్రత్యేక నిధిని ఏర్పాటుచేయాలని ప్రతిపాదించారు.
ప్రభావం
ఇటువంటి ప్రత్యేక పరిశీలనతో, పర్యవేక్షణ తో కూడిన కార్యాచరణ ప్రణాళిక ల అమలు ద్వారా చేపట్టే ఈ తరహా చర్యల ద్వారా భారతీయ సేవా రంగాలలో స్పర్ధ పెరుగుతుంది.
తద్వారా జిడిపి వృద్ధి చెందుతుంది, ఉపాధి అవకాశాలు హెచ్చుతాయి; ప్రపంచ విపణి లో ఎగుమతులు అధికమవుతాయి.
ఉపాధి కల్పన సామర్ధ్యం:
భారతదేశంలోని సేవల రంగంలో అపారమైన ఉపాధి అవకాశాలు ఉన్నాయి.
ప్రత్యేక పరిశీలన, పర్యవేక్షణతో కూడిన కార్యాచరణ ప్రణాళికల అమలు ద్వారా చేపట్టే ఈ ప్రతిపాదన భారతీయ సేవా రంగాలలో పోటీ తత్వాన్ని పెంచుతుంది.
తద్వారా భారతదేశంలో ఉద్యోగ అవకాశాలు పెరుగుతాయి, జిడిపి వృద్ధి చెందుతుంది, ప్రపంచ విఫణిలో ఎగుమతులు పెరుగుతాయి.
ఆర్ధిక పరమైన ప్రభావాలు
వివిధ రంగాల కార్యాచరణ ప్రణాళికలలో అవసరమైన మౌలిక సదుపాయాల కల్పన, ఆర్ధిక ప్రోత్సాహకాలు మొదలైన కొన్ని భాగాలు ఆర్ధిక పరమైన ప్రభావాలు చూపే అవకాశం ఉంది.
సంబంధిత శాఖలు రూపొందించిన కార్యాచరణ ప్రణాళికలలో భాగంగా, ఈ వివరాలను నిర్దేశించి, తగిన అనుమతులతో ఖరారు చేయవలసి ఉంది.
చాంపియన్ రంగాల క్షేత్ర స్థాయి కార్యాచరణ ప్రణాళికల సహాయ చర్యల కోసం 5,000 కోట్ల రూపాయలతో ఒక ప్రత్యేక నిధిని ఏర్పాటుచేయాలని ప్రతిపాదించారు.
ప్రయోజనాలు
భారతదేశ జిడిపి కి సేవల రంగం గణనీయంగా తోడ్పడుతున్న కారణంగా చాంపియన్ సేవల రంగాల ఎగుమతులు, ఉపాధి కల్పన, పెరిగిన ఉత్పాదకత మరియు పోటీతత్వం భారతదేశం నుండి వివిధ సేవల ఎగుమతులు మరింతగా పెరగడానికి తోడ్పడుతున్నాయి.
వస్తువులలో భాగంగా పొందుపరచిన సేవలు కూడా గణనీయమైన వాటా ను కలిగివున్నాయి.
ఆ విధంగా సేవల రంగంలో పోటీ తయారీ రంగంలో కూడా పోటీకి దారి తీస్తోంది.
2022 సంవత్సరంలో భారతదేశానికి స్వాతంత్ర్యం వచ్చి 75వ వార్షికోత్సవం రానుంది.
గుర్తింపు పొందిన ప్రతి చాంపియన్ రంగానికి చెందిన మంత్రిత్వ శాఖ / సంబంధిత శాఖ తాము రూపొందించుకొన్న కార్యాచరణ ప్రణాళిక ను అమలు చేసి, 2022 సంవత్సరాని కల్లా ఒక లక్ష్యాన్ని రూపొందించుకోవాలి.
ఆ లక్ష్య సాధన కోసం అవసరమైన చర్యలను ముందుగానే రూపొందించుకోవాలి.
ప్రపంచ వ్యాప్తంగా సేవల ఎగుమతులలో భారతదేశ సేవల రంగం వాటా 2014లో 3.1 శాతం కాగా, 2015 లో 3.3 శాతానికి పెరిగింది.
ప్రస్తుతం చేపట్టిన చర్యల ఫలితంగా 2022 సంవత్సరం కల్లా 4.4 శాతం లక్ష్యాన్ని సాధించాలని యోచించడం జరిగింది.
2015-16 కు గాను భారతదేశంలో గ్రాస్ వేల్యూ యాడెడ్ (జివిఎ) లో సేవల రంగం వాటా సుమారు 53 శాతంగా ఉంది.
(నిర్మాణ రంగ సేవలను కూడా కలిపితే ఇది 61 శాతంగా ఉంది).
2022 సంవత్సరానికల్లా జివిఎ లో సేవల రంగం వాటా 60 శాతం (నిర్మాణ రంగం సేవలను కూడా కలిపితే 67 శాతం) లక్ష్యాన్ని సాధించాలని యోచించడం జరిగింది.
పూర్వ రంగం
కార్యదర్శుల బృందం ప్రధాన మంత్రి కి సమర్పించిన సిఫారసులలో తమ అభివృద్ధిని పెంపొందించుకొని, వాటి సామర్ధ్యాన్ని సాధించాలనే లక్ష్యంతో పది చాంపియన్ రంగాలను..
తయారీ సంబంధిత రంగాలు ఏడింటిని, సేవలకు సంబంధించినవి మూడింటిని..
గుర్తించింది.
‘మేక్ ఇన్ ఇండియా’ పథకానికి నోడల్ డిపార్ట్ మెంట్ గా వ్యవహరిస్తున్న పారిశ్రామిక విధానం మరియు అభివృద్ధి విభాగం (డిఐపిపి) – ఉత్పత్తి రంగంలో చాంపియన్ రంగాలకు సంబంధించి, అలాగే సేవల రంగంలో చాంపియన్ రంగాలకు సంబంధించి అవసరమైన చర్యలను వాణిజ్య శాఖ సమన్వయ పరచాలని తరువాత నిర్ణయించారు.
తదనుగుణంగా వాణిజ్య శాఖ విస్తృతంగా ఉన్న తన భాగస్వామ్య పక్షాలతో సంప్రదించి వివిధ సేవల రంగానికి సంబంధించిన ముసాయిదా ప్రాథమిక సంస్కరణల ప్రణాళికల రూపకల్పనను సమన్వయ పరచింది.
ఫలితంగా ఈ కార్యాచరణ ప్రణాళిక రూపుదిద్దుకొంది.
