హ‌రియాణా గ‌వ‌ర్న‌ర్ శ్రీ స‌త్య‌దేవ్ నారాయ‌ణ్ ఆర్య గారు, ప్ర‌జాద‌ర‌ణ పొందిన హ‌రియాణా ముఖ్య‌మంత్రి శ్రీ మ‌నోహ‌ర్ లాల్ జీ ఖ‌ట్టర్, నా మంత్రివ‌ర్గ స‌హ‌చ‌రులు శ్రీ చౌధరీ వీరేంద్ర సింహ్ గారు, శ్రీ రావ్ ఇందర్ జీత్ సింహ్ గారు, రాష్ట్ర ప్ర‌భుత్వానికి చెందిన అందరు మంత్రులు, వారిలో కొంత‌ మంది ఇక్క‌డ మరి కొంత మంది అక్కడ ఆసీనులయ్యా; హ‌రియాణా లోని నా ప్రియ సోద‌రులు మరియు సోద‌రీమ‌ణులారా..
ఇప్పుడే హ‌రియాణా ముఖ్య‌మంత్రి నాతో మాట్లాడుతూ ఈ విష‌యాన్ని గుర్తు చేశారు..
మిమ్మ‌ల్ని క‌లిసే అవ‌కాశం నాకు ప‌లు మార్లు లభించింది.
అతి త‌క్కువ స‌మ‌యం లోనే మ‌రో సారి నేను ఇక్క‌డ‌కు వ‌చ్చాను.
క్రితం సారి ఇక్క‌డ‌కు వ‌చ్చిన‌ప్పుడు శ్రీ చౌధరీ ఛోటూ రామ్ జీ భారీ విగ్ర‌హాన్ని ప్రారంభించే అదృష్టం దక్కింది.
ఆయ‌న విగ్ర‌హం హ‌రియాణా కు గ‌ర్వ‌కార‌ణమైనటువంటి ప్ర‌తీక‌.
ఈ రోజున మ‌రోసారి నేను హ‌రియాణా లో ఉన్నాను.
హ‌రియాణా రాష్ట్రం 3300 కోట్ల రూపాయ‌ల‌కు పైగా అందుకుంది.
రాష్ట్ర స‌మ‌గ్రాభివృద్ధి నిమిత్తం ఈ రోజు న హ‌రియాణా మ‌రో ఘ‌న‌మైన అడుగును వేస్తోంది.
మిత్రులారా,
హ‌రియాణా గడ్డ మీద జ్ఞాన జ్యోతులు వెలుగుతున్నాయి.
అంతే కాదు ఇక్క‌డ సాహ‌సోపేత గాథ లు ఉన్నాయి.
భూమి కి 18 వేల అడుగుల ఎత్తు లో ల‌ద్దాఖ్ కు చెందిన రెజాగ్ లా వద్ద యుద్ధం జ‌రిగి నిన్న‌టి కి 56 సంవ‌త్స‌రాలు గడచాయి.
ప‌ర‌మ వీర చ‌క్ర అవార్డు గ్ర‌హీత మేజ‌ర్ శైతాన్ సింహ్ ఆధ్వ‌ర్యం లో హ‌రియాణా యోధులు వీరోచితం గా పోరాడారు.
ఆ యుద్ధం లో అమ‌రులైన‌ వారి లో ఎక్కువ‌ మంది హ‌రియాణా బిడ్డ‌లే.
హ‌రియాణా అంటే ధైర్యం, ఓపిక‌, తెలివితేట‌లు అనే విష‌యాన్ని హ‌రియాణా సైనికులు ప్ర‌తి ఒక్క‌రికీ చాటారు.
రెజంగ్ లా పోస్ట్ వద్ద ప్రాణాలు అర్పించిన శూర సైనికుల‌కు నేను నివాళి అర్పిస్తున్నాను.
వారికి నేను వందనం చేస్తున్నాను.
మిత్రులారా,
హ‌రియాణా రాష్ట్రానికి ఈ రోజు అత్యంత ముఖ్య‌మైన రోజు.
కుండ్ లీ- మానేసర్- పల్ వల్ ఎక్స్ ప్రెస్ వే ను దేశ ప్రజలకు అంకితం చేసే అదృష్టం నాకు ల‌భించింది.
దీనికి సంబంధించిన మొద‌టి ద‌శ రెండేళ్ల క్రిత‌మే పూర్త‌ి అయింది.
ఇక రెండో ద‌శ అయిన కుండ్ లీ నుండి మానేసర్ కు వెళ్లే 83 కిలోమీట‌ర్ల మార్గాన్ని ఈ రోజు అందుబాటు లోకి తీసుకురావడమైంది.
దీంతో 135 కిలోమీట‌ర్ల ఎక్స్ ప్రెస్ వే అందుబాటు లోకి వ‌చ్చింది.
అదే స‌మ‌యం లో 500 కోట్ల రూపాయ‌ల‌ తో నిర్మించిన‌ బల్ల‌బ్ గఢ్- ముజేసర్ మెట్రో లైను కూడా ప్రారంభ‌ం అయింది.
ప్ర‌యాణ సౌక‌ర్యాల విష‌యం లో ఈ ప్రాంతం లో ఈ రెండు ప్రాజెక్టులు విప్ల‌వాన్ని తీసుకువస్తాయి.
అంతే కాదు అదే స‌మ‌యం లో ఈ ప్రాంతం లోని యువ‌త శ్రీ విశ్వ‌క‌ర్మ కౌశ‌ల్ యూనివర్సిటీ ద్వారా ల‌బ్ధి ని పొందుతారు.
సోదరులు మరియు సోదరీమణులారా,
ఈ రోజు ఈ కార్య‌క్ర‌మం కార‌ణం గా రెండు దృశ్యాల‌ను పోల్చి చూడవలసి వ‌స్తోంది.
మొద‌టి దృశ్యం మ‌రేమిటో కాదు, అది ఈ రోజు కార్య‌క్ర‌మమే.
మ‌నం ఏదైనా సంపూర్ణ‌ విశ్వాసం తో చేస్తే అది త‌ప్ప‌కుండా నెర‌వేరుతుంది.
భార‌తీయ జ‌న‌తా పార్టీ ప‌ని సంస్కృతి, ప‌ని విధానం ఏంట‌నేది ఈ కార్య‌క్ర‌మం ద్వారా స్ప‌ష్ట‌ం అవుతోంది.
ఇక రెండో దృశ్యం గ‌త ప్ర‌భుత్వం ప‌ని సంస్కృతి ని తెలియ‌జేస్తోంది.
అంతే కాదు వారి ప‌ని సంస్కృతి ని అది నిరంత‌రం మ‌న‌కు గుర్తు చేస్తూనే ఉంటుంది.
మీకు ఈ ఎక్స్ ప్రెస్ వే 8-9 సంవత్సరం క్రిత‌మే అందుబాటు లోకి వ‌చ్చి ఉండాలి.
అయితే అలా జ‌రుగ‌లేదు.
గ‌త ప్ర‌భుత్వ ప‌ని సంస్కృతి కార‌ణంగా ఎక్స్ ప్రెస్ వే నిర్మాణం12 సంవత్సరాల పాటు కొన‌సాగింది.
మిత్రులారా,
కామ‌న్ వెల్థ్ గేమ్స్ నాటికి ఈ ఎక్స్ ప్రెస్ వే సిద్ధంగా ఉండి ఉండవలసింది.
అయితే కామ‌న్ వెల్థ్ గేమ్స్ కు ఎలాంటి గ‌తి ప‌ట్టిందో అదే దు:స్థితి దీనికి ప‌ట్టింది.
నాకు స్ప‌ష్టంగా గుర్తుంది..
ప్ర‌గ‌తి (PRAGATI) స‌మావేశాలలో ఈ ప్రాజెక్టు ను స‌మీక్షించిన‌ప్పుడు అనేక లోపాలు బయట‌ప‌డ్డాయి.
ఈ ప్రాజెక్టు నిర్మాణం విష‌యం లో కేంద్ర‌ ప్ర‌భుత్వం నిరంత‌రం శ్రద్ధ వహించడం వ‌ల్ల, హ‌రియాణా లో బిజెపి ప్ర‌భుత్వం అధికారం లోకి వచ్చిన త‌రువాత నిర్మాణం పుంజుకోవ‌డం వ‌ల్ల ఈ ప్రాజెక్టు సాధ్య‌మై అందుబాటు లోకి వ‌చ్చింది.
ఎన్నో సంవ‌త్స‌రాలు గా చూస్తున్న ఎదురు చూపుల‌కు ఇప్పుడు ఫ‌లితం ల‌భించింది.
సోదరులు మరియు సోదరీమణులారా,
ఒక సారి దీని ని గురించి ఆలోచించండి..
నిర్మాణం ఆగిపోవ‌డం, ప‌ని ని ఆపేయించ‌డం వ‌ల్ల హ‌ర్యానా ప్ర‌జ‌ల‌కు, ఢిల్లీ ఎన్ సిఆర్ ప్రాంతం లో ఉన్న‌ వారంద‌రికీ ఎంతో న‌ష్టం జ‌రిగింది.
గ‌త ప్ర‌భుత్వం అనుస‌రించిన ప‌ని విధానాన్ని ఒక కేస్ స్ట‌డీ గా భావించ‌వ‌చ్చు.
ప్ర‌జల ధ‌నం ఎలా వృథా అవుతుందో, ప్ర‌జ‌ల‌కు అన్యాయం ఎలా జ‌రిగిందో దీని ద్వారా మ‌న‌కు పూర్తి గా అవ‌గ‌త‌ం అవుతుంది.
ఈ ప్రాజెక్టు ఆరంభం లో దీని అంచ‌నా 1200 కోట్ల రూపాయలు.
తదనంతరం జ‌రిగిన జాప్యం కార‌ణంగా సంవ‌త్స‌రాలు గ‌డిచిపోయి దీని నిర్మాణ వ్య‌యం మూడు రెట్ల కు పైగా పెరిగింది.
పెరిఫెరల్ ఎక్స్ ప్రెస్ వే స‌మ‌యానికి పూర్త‌ి అయి వుంటే ఢిల్లీ లోని వాహనాల రాకపోకల ప‌రిస్థితి మ‌రో విధంగా ఉండేది.
ఇత‌ర రాష్ట్రాల‌ నుండి వ‌చ్చే వాహ‌నాలు త‌ప్ప‌నిస‌రి గా ఢిల్లీ ద్వారా వెళ్లాల్సిరావ‌డ‌మ‌నే ఇబ్బంది..
ఈ ఎక్స్ ప్రెస్ వే అందుబాటు లోకి రావ‌డం తో తొల‌గిపోతుంది.
ఇక ముందు వాహ‌నాలు ఢిల్లీ లోకి ప్ర‌వేశించ‌కుండానే ట్రాఫిక్ కు ఎటువంటి అంత‌రాయం లేకుండానే శివారు ప్రాంతాల‌ నుండి వెళ్లిపోతాయి.
ఈ ఎక్స్ ప్రెస్ వే కార‌ణం గా ఢిల్లీ లోకి ప్ర‌వేశించే వాహ‌నాల సంఖ్య గ‌ణ‌నీయం గా త‌గ్గుతుంది.
మిత్రులారా,
ఈ ఎక్స్ ప్రెస్ వే ఢిల్లీ లో, చుట్టు ప‌క్క‌ల ప్రాంతాలలో కాలుష్యాన్ని త‌గ్గించ‌డం లో ప్ర‌ధాన‌మైన పాత్ర ను పోషిస్తుంది.
మ‌రో ర‌కంగా చెప్పాలంటే ఈ ఎక్స్ ప్రెస్ వే కార‌ణంగా ఆర్ధిక‌, ప‌ర్యావ‌ర‌ణ రంగాలకు మేలు జ‌రుగుతుంది.
అంతే కాదు దీని కార‌ణం గా సుల‌భ‌త‌ర జీవ‌నం, సుల‌భ‌త‌ర ప్ర‌యాణం మ‌రింత బాగా ఉంటుంది.
ఈ ఎక్స్ ప్రెస్ వే అందుబాటు లోకి వ‌చ్చిన సంద‌ర్భం గా హ‌రియాణా ప్ర‌జ‌ల‌కు, ఢిల్లీ ఎన్ సిఆర్ ప్ర‌జ‌ల‌కు నా శుభాభినంద‌న‌లు.
ఢిల్లీ చుట్టూ 270 కిలోమీట‌ర్ల పొడ‌వైన ఎక్స్ ప్రెస్ వే నెట్ వ‌ర్క్ పూర్తి అయింది.
సోదరులు మరియు సోదరీమణులారా,
ఈ రోజు న మెట్రో రైలు ద్వారా ముజేసర్, బల్ల‌భ్ గఢ్ ల నడుమ రాక‌ పోక‌ లు సాధ్య‌ం అయ్యాయి.
ఇప్పుడు బల్ల‌భ్ న‌గ‌ర్ కూడా మెట్రో ప‌టం మీద కు వ‌చ్చింది.
దీని కార‌ణం గా ఇక్క‌డి ప్ర‌జ‌లు ఢిల్లీ కి సులువు గా ప్ర‌యాణం చేయ‌వ‌చ్చు.
వారి స‌మ‌యాన్ని, డ‌బ్బు ను ఆదా చేసుకోవ‌చ్చు.
మిత్రులారా,
ర‌వాణా సౌక‌ర్యాల‌నేవి మ‌న‌కు అవ‌స‌రం.
అంతే కాదు, ఇవి దేశాభివృద్ధికి, భ‌ద్ర‌త‌కు, సాధికారిత కల్పన కు దోహ‌దం చేస్తాయి.
ఇటువంటి మౌలిక స‌దుపాయాల‌ను నిర్మించ‌డానికి మేం అన్ని విధాల చ‌ర్య‌లు తీసుకుంటున్నాం.
రోడ్డు, రైలు, జ‌ల ర‌వాణా, ప్ర‌ధాన ర‌హ‌దారుల ర‌వాణా కు ప్రాధాన్య‌మిస్తున్నాం.
దీనితో పాటు ఐ-వే అనుసంధానం కోసం కృషి చేస్తున్నాం.
ఇవ‌న్నీ 21వ శ‌తాబ్దపు అవ‌స‌రాలు; ఇవి అంద‌రికీ మేలు చేస్తాయి.
ప్ర‌స్తుతం దేశ‌వ్యాప్తం గా ప‌లు ప్ర‌ధాన ర‌హ‌దారుల‌, రైల్వే కారిడార్ లకు సంబంధించిన నిర్మాణ ప‌నులు గ‌తంలో ఎన్న‌డూ లేని విధంగా కొన‌సాగుతున్నాయి.
దేశం లోని ప‌లు న‌గ‌రాల్లో ట్రాఫిక్ స‌మ‌గ్ర నిర్వ‌హ‌ణ వ్య‌వ‌స్థ‌ కోసం ప‌నులు చాలా వేగం గా కొన‌సాగుతున్నాయి.
త‌క్కువ స‌మ‌యం లో గ‌మ్యాన్ని చేరుకునేలా మేం చ‌ర్య‌లు చేప‌డుతున్నాం.
ట్రాఫిక్ స్తంభ‌న‌ ను త‌గ్గించి, ఇత‌ర ఆధునిక‌మైన, త‌క్కువ ఖ‌ర్చు తో కూడిన‌ ర‌వాణా మార్గాల‌ను ప‌రిశ్ర‌మ‌ ల‌కు అందుబాటు లోకి తేవ‌డానికి చ‌ర్య‌లు తీసుకుంటున్నాం.
ఈ చ‌ర్య‌ల‌న్నింటితో పాటు ప‌ర్యావ‌ర‌ణ సంర‌క్ష‌ణ స‌రిగా ఉండేటట్టు చూస్తున్నాం.
కాలుష్యాన్ని త‌గ్గించ‌డానికి దోహ‌దం చేసే ర‌వాణా వ్య‌వ‌స్థ‌ ను ప్రోత్స‌హించ‌డం జ‌రుగుతోంది.
ఎలక్ట్రిక్ రైల్ లైన్ లను విస్త‌రించ‌డం, ఎలక్ట్రిక్ కారు లను అభివృద్ధి చేయ‌డం మొద‌లైన ప‌నులు ఈ దిశ‌గా తీసుకుంటున్న చ‌ర్య‌లే.
మిత్రులారా,
దేశం లో కొత్త త‌రం మౌలిక స‌దుపాయాల‌ కోసం మేము వేగం మీద దృష్టి పెట్టాం.
గ‌త నాలుగు సంవత్సరాల లో మూడు ల‌క్ష‌ల కోట్ల రూపాయ‌ల ఖ‌ర్చు తో 33 వేల కిలోమీట‌ర్ల పొడ‌వైన ప్ర‌ధాన‌ ర‌హ‌దారుల‌ను నిర్మించాం.
గ‌త ప్ర‌భుత్వం ఏడున్నర సంవత్సరాలలో నిర్మించిన ప్ర‌ధాన ర‌హ‌దారుల‌తో పోల్చితే గ‌త నాలుగు సంవత్సరాల లో మేం ఎక్కువ ర‌హ‌దారులు నిర్మించాం.
మిత్రులారా,
ప్ర‌జ‌లు, కార్మికులు, కార్యాల‌యాలు, ఫైళ్లు ఇవ‌న్నీ గ‌తంలో ఉన్న‌వే ఇప్పుడూ ఉన్నాయి.
కానీ మేం దృఢం గా సంక‌ల్పించాం.
దాంతో ఏ ల‌క్ష్యాన్న‌యినా సాధిస్తున్నాం.
2014 కంటే ముందు ర‌హ‌దారుల ను రోజు కు 12 కిలోమీట‌ర్ల వంతు న నిర్మించే వారు.
ఇప్పుడు మేం రోజు కు 27 కిలోమీట‌ర్ల వంతు న నిర్మిస్తున్నాం.
భార‌తమాల ప్రాజెక్టు లో భాగం గా ఇదే వేగం తో 35 వేల కిలోమీట‌ర్ల ప్ర‌ధాన ర‌హ‌దారుల‌ ను నిర్మించే ప‌ని ని చాలా వేగం గా కొన‌సాగిస్తున్నాం.
ప్ర‌ధాన ర‌హ‌దారుల ప‌ని మాత్ర‌మే వేగం గా జ‌ర‌గ‌డం లేదు.
రైల్వే లైన్ ల నిర్మాణ ప‌ని కూడా అంతే వేగం గా జ‌రుగుతోంది.
రైల్వే లైన్ లు లేని ప్రాంతాలలో కూడా ఇప్పుడు రైలు నెట్ వ‌ర్క్ ల‌ను ఏర్పాటు చేస్తున్నాం.
అవ‌స‌ర‌మైన చోట రైల్వే లైన్ లను విస్త‌రిస్తున్నాం.
మిత్రులారా,
మా ప్ర‌భుత్వం ఎల్ల‌ప్పుడూ దేశ అవ‌స‌రాల‌ను, ప్ర‌జ‌ల ఆశ‌లను,ఆకాంక్ష‌ల‌ను ప‌రిగ‌ణ‌న‌ లోకి తీసుకునే ప‌ని చేస్తోంది.
అందుకు అనుగుణంగా రైళ్ల వేగాన్ని పెంచ‌డం జ‌రిగింది.
రైళ్ల‌ను, స్టేశన్ లను ఆధునీక‌రించ‌డం జ‌రుగుతోంది.
మీరు చూసే ఉంటారు..
మ‌న రైల్వే ట్రాకుల మీద ఇంజిను లేకుండానే ప‌రుగెత్తడానికి ఆధునిక రైళ్లు సిద్ధ‌మవుతున్నాయి.
ఈ రైళ్లు మేక్ ఇన్ ఇండియా కార్య‌క్ర‌మం యొక్క గొప్ప‌తనాన్ని ఇనుమ‌డింప చేస్తున్నాయి.
సోదరులు మరియు సోదరీమణులారా,
దేశం లోని మాన‌వ‌ వ‌న‌రుల‌ను, నీటి వ‌న‌రుల‌ను స‌క్ర‌మం గా ఉప‌యోగించుకోవ‌డానికి వీలు గా ప్ర‌భుత్వం శ్ర‌ద్ధ తీసుకుంటోంది.
దేశం లో 100కు పైగా జ‌ల‌మార్గాల‌ను నిర్మించ‌డం జ‌రిగింది.
కొద్ది రోజుల క్రిత‌మే దేశం లోని మొద‌టి కార్గో కంటెయిన‌ర్ న‌దీ మార్గం ద్వారా వారాణసీ కి చేరుకుంది.
ప్ర‌స్తుతం బ‌నార‌స్- హాల్దియా జ‌ల‌ ర‌వాణా మార్గం ద్వారా వ‌స్తు ర‌వాణా జ‌రుగుతోంది.
గంగా న‌ది ద్వారా ఉత్త‌ర్ ప్ర‌దేశ్ ను ఈశాన్య రాష్ట్రాల‌ తో క‌ల‌ప‌డం జ‌రిగింది.
అదే విధంగా ఉడాన్ ద్వారా విమాన‌యానాన్ని త‌క్కువ ధ‌ర‌ ల‌కు అందుబాటు లోకి తీసుకువస్తున్నాం.
ఇక్క‌డ హిసార్ లో ఒక విమానాశ్ర‌యాన్ని నిర్మించ‌డం జ‌రిగింది.
దీన్ని ఉడాన్ కార్య‌క్ర‌మం తో క‌ల‌ప‌డం జ‌రుగుతుంది.
సోదరులు మరియు సోదరీమణులారా, మా ప్ర‌భుత్వం తీసుకుంటున్న చ‌ర్య‌ల కార‌ణంగా ఇప్పుడు సామాన్యులు కూడా విమానాల్లో ప్ర‌యాణం చేయ‌గ‌లుగుతున్నారు.
మిత్రులారా,
పంచాయతీ ల‌కు బ్రాడ్ బ్యాండ్ అందుబాటు లోకి తెచ్చే ప‌ని డిజిట‌ల్ ఇండియా మిశన్ ద్వారా చాలా వేగం గా ముందుకు సాగుతోంది.
ఇక్క‌డ మీరు ఒక విష‌యాన్ని గుర్తు పెట్టుకోవాలి.
గ‌త ప్ర‌భుత్వం నాలుగు సంవత్సరాలలో 59 పంచాయతీల‌ను మాత్ర‌మే ఆప్టిక‌ల్ ఫైబ‌ర్ నెట్ వ‌ర్క్ కు క‌ల‌ప‌డం జ‌రిగింది.
మా ప్ర‌భుత్వం లో మాత్రం నాలుగు సంవత్సరాలలో ఒక ల‌క్ష పంచాయతీల‌ను ఆప్టిక‌ల్ ఫైబర్ నెట్ వ‌ర్క్ కు జోడించడం జ‌రిగింది.
ఒక పక్క న కేవ‌లం 59, మరొక పక్క న ఒక ల‌క్ష పంచాయతీ లు!
మిత్రులారా,
సంధానం అభివృద్ధి చెందిన కొద్దీ అనేక నూత‌న ఉపాధి అవ‌కాశాలు వ‌స్తాయి.
ప్ర‌ధాన ర‌హ‌దారుల నిర్మాణం, మెట్రో రైలు, రైల మార్గాలు, జ‌ల‌ రవాణా మార్గాల అభివృద్ధి కార‌ణంగా ర‌వాణా, నిర్మాణ‌ం, త‌యారీ, సేవల రంగాలు ల‌బ్ధి ని పొందుతాయి.
హ‌రియాణా ప్ర‌భుత్వం యువ‌త‌ కోసం చేస్తున్న కృషి సంతోష‌దాయకం.
హ‌రియాణా ప్ర‌భుత్వం యువ‌త‌ కు ఉపాధి అవ‌కాశాల‌ను క‌ల‌గ‌జేయ‌డ‌మే కాకుండా ఉపాధి రంగం లో వ‌చ్చిన కొత్త మార్పు ల‌కు అనుగుణం గా యువ‌త‌ ను త‌యారు చేయ‌డం లో కూడా చ‌క్క‌గా కృషి చేస్తోంది.
శ్రీ విశ్వ‌క‌ర్మ కౌశ‌ల్ యూనివర్సిటీ నిర్మాణం కోసం పునాది రాయి ని వేయ‌డం ఈ దిశ‌ గా వేసినటువంటి ముఖ్య‌మైన అడుగు.
ఆయా ఉద్యోగాల మారుతున్న స్వ‌భావాన్ని బ‌ట్టి హ‌రియాణా యువ‌త‌ కు కావలసిన నైపుణ్యాల‌ శిక్ష‌ణ‌ ను ఈ విశ్వ‌విద్యాల‌యం అందిస్తుంది.
యువ‌తీయువ‌కులు వారి వ్యాపారాల‌ను ప్రారంభించ‌డానికి వీలు గా వారి కి కావలసిన విద్య‌ ను, సాధికారిత‌ ను ఈ విశ్వ‌విద్యాల‌యం అందిస్తుంది.
నైపుణ్యాల దైవం శ్రీ విశ్వకర్మ ఆశీస్సు ల‌తో ఈ విశ్వ‌విద్యాల‌య విద్యార్థుల భ‌విష్య‌త్తు చ‌క్క‌ గా ఉండగలదని నేను మ‌న‌సారా ఆశిస్తున్నాను.
సోదరులు మరియు సోదరీమణులారా,
ఎగుమ‌తుల విష‌యం లో అన్ని రాష్ట్రాల‌ కంటే ప్రస్తుతం హ‌రియాణా ముందుంది.
రాష్ట్రంలోని 22 వేల చిన్న త‌ర‌హా ప‌రిశ్ర‌మ‌లు, ఎంఎస్ ఎంఇ లు ఈ ఎగుమ‌తుల వృద్ధి కోసం గణ‌నీయ‌ం గా కృషి చేశాయి.
ఈ ప్రాంతం లోని ఎంఎస్ఎంఇ ల‌ను బ‌లోపేతం చేయ‌డానికి ఈ కౌశ‌ల్ యూనివర్సిటీ ఉప‌యోగ‌ప‌డుతుంది.
ఈ విశ్వ‌విద్యాల‌యం నుండి ఉత్తీర్ణ‌త సాధించే విద్యార్థులు ఎటువంటి లోపాలు లేని నాణ్య‌మైన వ‌స్తువుల‌ను త‌యారు చేస్తారు.
వారు త‌ప్ప‌కుండా మేక్ ఇన్ ఇండియా కార్య‌క్ర‌మం విశిష్టత ను పెంపొందించగలుగుతారు.
మిత్రులారా,
ఎంఎస్ ఎంఇ రంగాన్ని ప్రోత్స‌హించ‌డానికిగాను 12 ప్ర‌ధాన‌మైన నిర్ణ‌యాల‌ను ఈ మ‌ధ్య‌నే తీసుకున్న విష‌యం మీకు తెలిసే ఉంటుంది.
ఈ నిర్ణ‌యాల కార‌ణం గా హ‌రియాణా లో జిఎస్ టి తో ముడిపడ్డ చిన్న వ్యాపారులు చాలా సులువు గా ఒక కోటి రూపాయ‌ల‌ వ‌ర‌కు రుణాల‌ను తీసుకోగ‌లుగుతారు; అది కూడా 59 నిమిషాల్లోనే.
దీని కి తోడు ఉత్ప‌త్తి ని పెంచ‌డానికి, విపణి అవ‌కాశాల‌ను విస్త‌రించ‌డానికి, చాలా సులువు గా వ్యాపార కార్య‌క్ర‌మాల‌ను నిర్వ‌హించ‌డానికి అనేక నిర్ణ‌యాలను తీసుకోవ‌డం జ‌రిగింది.
సోదరులు మరియు సోదరీమణులారా,
ఈ ప్ర‌భుత్వం దేశం లోని నవ పారిశ్రామిక‌వేత్త‌ల‌కు సాధికారిత ను ప్రసాదించాల‌నుకుంటోంది.
ఇందుకోసం దేశం లోని యువ‌త నూత‌న ఆవిష్క‌ర‌ణ‌ ల‌ను చేప‌ట్టేలా కృషి చేస్తోంది.
ఆవిష్క‌ర‌ణ‌లు చేప‌ట్టే వారు వారి ఆలోచ‌న‌లను అమ‌లు చేయ‌డానికి అవ‌స‌ర‌మైన మూల‌ధ‌నాన్ని అందుకోవ‌డం లో అప‌జ‌యం పొంద‌కుండా మా ప్ర‌భుత్వం అన్ని జాగ్రత్త‌లు తీసుకుంటోంది.
ఈ విష‌యాన్ని దృష్టిలో పెట్టుకొని ‘స్టాండ్ -అప్ ఇండియా’, ‘స్టార్ట్- అప్ ఇండియా’ కార్య‌క్ర‌మాల‌ను అమ‌లు చేయ‌డం జ‌రిగింది.
నవ పారిశ్రామిక వేత్త‌ల‌ కోసం ముద్ర యోజ‌న (MUDRA Yojana)లో భాగం గా ఎటువంటి బ్యాంకు పూచీకత్తు లు లేకుండా 6 ల‌క్ష‌ల 70 వేల కోట్ల రూపాయ‌ల‌ను ఈ దేశంలో యువజనులకు ఇవ్వ‌డం జ‌రిగింది.
మ‌రో ముఖ్య‌మైన విష‌య‌మేమిటంటే రుణాలు తీసుకున్న‌ వారిలో 70 శాతానికి పైగా మ‌హిళ‌లు.
ఒక విధంగా చెప్పాలంటే ఈ ప‌థ‌కం మ‌హిళ‌ల స్వ‌తంత్రోపాధి కి ప్ర‌ధానంగా దోహ‌దం చేస్తోంది.
హ‌రియాణా కు చెందిన నా సోద‌రీమ‌ణులు, బిడ్డ‌లు ఈ ప‌థ‌కం ద్వారా త‌ప్ప‌కుండా ల‌బ్ధి ని పొందుతున్నారని భావిస్తున్నాను.
మిత్రులారా,
మ‌హిళ‌ల జీవితాలను మెరుగుప‌డ‌డానికి మా ప్ర‌భుత్వం అవిశ్రాంతంగా కృషి చేస్తోంది.
స్వ‌చ్ఛ్ భార‌త్ మిశన్ ద్వారా 9 కోట్ల మ‌రుగుదొడ్లను నిర్మించాం.
ఉజ్వ‌లా యోజ‌న ద్వారా దాదాపు 6 కోట్ల గ్యాస్ క‌నెక్ష‌న్ లను అందించాం.
ఈ రెండు ప‌థ‌కాలు దేశం లోని మ‌హిళ‌ల జీవనాన్ని మెరుగుప‌రచాయి.
కేంద్ర ప్ర‌భుత్వ ఆశ‌యాల‌ను ముందుకు తీసుకుపోవ‌డానికి హ‌రియాణా ప్ర‌భుత్వం పూర్తి గా స‌హ‌క‌రిస్తోంది.
‘బేటీ బ‌చావో, బేటీ ప‌ఢావో’, ‘ఖేలో ఇండియా’ కార్య‌క్ర‌మాల విజ‌య‌మే దీనికి నిద‌ర్శ‌నం.
మ‌న దేశం సాధిస్తున్న ప‌త‌కాల్లో అధికం హ‌రియాణా బిడ్డ‌లు అందించిన‌వే.
కామ‌న్ వెల్త్ గేమ్స్ కావ‌చ్చు, ఆసియాడ్ కావ‌చ్చు..
అనేక క్రీడాపోటీలలో హ‌రియాణా బిడ్డ‌ ల విజ‌యం ప్ర‌పంచ‌ వ్యాప్తం గా ప్ర‌శంస‌లను అందుకొంటోంది.
సోదరులు మరియు సోదరీమణులారా,
కేంద్రం లోని బిజెపి ప్రభుత్వం, హరియాణా, రాజ‌స్థాన్‌, మ‌ధ్య‌ ప్ర‌దేశ్‌, ఛ‌త్తీస్ గ‌ఢ్‌, ఉత్త‌ర్ ప్ర‌దేశ్‌, ఈశాన్య భార‌తం లోని బిజెపి పాలిత రాష్ట్రాలు ‘స‌బ్ కా సాథ్, స‌బ్ కా వికాస్’ మంత్రాన్ని అనుస‌రిస్తున్నాయి.
త‌ద్వారా వ‌చ్చే ఫ‌లితాలు ఈనాడు అంద‌రికీ అర్థ‌మవుతున్నాయి.
ప్ర‌భుత్వం చేప‌ట్టే ఈ అన్ని కార్య‌క్ర‌మాల్లో హ‌రియాణా ప్ర‌జ‌లు చాలా ఉత్సాహంగా పాల్గొన‌డం నాకు చాలా సంతోషాన్ని ఇస్తోంది.
శంకుస్థాపన కార్య‌క్ర‌మం లో పాల్గొన్నందుకు, వెస్టర్న్ పెరిఫెర‌ల్ ఎక్స్ ప్రెస్ వే ను, మెట్రో ను, నైపుణ్య విశ్వ‌విద్యాల‌యాన్ని దేశ ప్రజలకు అంకితం చేసే కార్య‌క్ర‌మం లో పాల్గొన్నందుకు మీకు మ‌రోసారి అభినంద‌న‌లు.
థాంక్యూ వెరీ మ‌చ్.
**
