ప్రియమైన బనాస్ కాంఠా సోదరులు మరియు సోదరీమణులతో పాటు వేదికను అలంకరించిన ప్రముఖులారా,
నరేంద్ర భాయ్ హిందీలో ఎందుకు మాట్లాడుతున్నాడని మీరంతా ఆశ్చర్యపోవచ్చు..
కానీ, బనాస్ కాంఠా రైతులు ఎంతటి శ్రమజీవులో దేశం తెలుసుకోవాలి.
మరు భూమి లో కూడా ప్రాణం నింపే శక్తి ఏదైనా ఉందీ అంటే, అది ఉత్తర గుజరాత్ బనాస్ కాంఠా రైతులలో ఉంది.
వారు వారి చెమటోడ్చి ఈ నేలలో జీవం నింపారు.
కాబట్టే పాకిస్థాన్ సరిహద్దు లోని ఈ బనాస్ కాంఠా జిల్లా ను గురించి దేశం తెలుసుకోవాలి.
వర్షం కురవదు..
నీరుండదు..
ఎడారి వంటి ఈ ప్రదేశంలో నివసించే వ్యక్తి కఠోర పరిశ్రమతో, స్వేదాన్ని చిందించి తన భవిష్యత్తును ఎలా ఉజ్జ్వలం చేసుకోగలడో ఇక్కడి వారిని చూసి తెలుసుకోవచ్చు.
ఈ జిల్లా పౌరులు, వారి శ్రమశక్తి, వారి విజయ గాథలే ఇందుకు సజీవ ఉదాహరణ.
సోదరులు మరియు సోదరీమణులారా,
బనాస్ కాంఠా జిల్లాకు 25-27 ఏళ్ల తరువాత ప్రధాన మంత్రి మొదటి సారిగా వచ్చారని ఇక్కడి వారు చెప్పారు.
నేను మీ వద్దకు ప్రధాన మంత్రిగా రాలేదు.
ఈ గడ్డపై పుట్టిన వాడి గానే ఇక్కడికి వచ్చాను.
నేను ఎదగడానికి తోడ్పడిన నేల ఇదే.
ఇవాళ నేను ఇక్కడకు నిర్దిష్ట లక్ష్యంతో వచ్చాను.
నేను ఇక్కడకు వచ్చింది కఠోర శ్రమజీవి అయిన గౌరవనీయుడు గ‌ల్బాభాయ్‌ ని సత్కరించడానికే.
లక్షలాది జంతువులు, లక్షలాది కుటుంబాలు, బనాస్ కాంఠా జిల్లా ఎడారి నేల తరఫున గల్బాభాయ్ శత జయంతిని పురస్కరించుకొని ఈ కార్యక్రమాన్ని నేను ప్రారంభిస్తున్నాను.
ఆ మేరకు గ‌ల్బాభాయ్‌ కి శిరస్సును వంచి ప్రణమిల్లుతున్నాను.
మీరు ఒక్కసారి ఊహించుకోండి..
యాభై సంవత్సరాల కిందట గ‌ల్బాభాయ్‌ 50 ఏళ్ల వ్యక్తి.
ఆయన 8 చిన్న పాల సొసైటీలను ప్రారంభించారు.
ఇవాళ రైతుల తోడ్పాటు, ఉత్తర గుజరాత్ వాసులైన నా తల్లులు, సోదరీమణుల కఠోర శ్రమ ఫలితంగా పశుపోషణ కుటుంబాలకు ఒక సేవగా మారింది.
వారు ఇక్కడ శ్వేత విప్లవాన్ని తీసుకువచ్చారు.
ఇది బనాస్ డెయిరీ స్వర్ణోత్సవం జరుపుకొంటున్న శుభదినం.
ఒకవైపు క్షీర విప్లవ పితామహుడు గల్బాభాయ్ శత జయంతి, మరో వైపు బనాస్ డెయిరీ స్వర్ణోత్సవ సంవత్సరం ఒకేసారి రావడం అదృష్టకరమైన యాదృచ్ఛిక సందర్భం.
ఇక్కడి 8 పాల సొసైటీలతో ఆయన నాటిన మొక్క నేడు వటవృక్షంగా విస్తరించింది.
అందుకే గడచిన యాభయ్యేళ్లుగా బనాస్ డెయిరీని సంరక్షించి, పెంచి పోషించి, ఇంత ఎత్తు ఎదిగేలా చేసిన నాటి గొప్ప వ్యక్తులందరికీ నేను అభివందనం చేస్తూ, అభినందనలు తెలియజేస్తున్నాను.
అలాగే ఈ కృషిలో పాలుపంచుకొన్న అనేక మంది చైర్మన్ లకు, మేనేజర్లకు, కార్మికులకూ నా వందనం.
సోదరులు మరియు సోదరీమణులారా,
మీరు ముంబయికి లేదా సూరత్ కు వెళ్లినప్పుడు ఆ ప్రాంతంలో మనుగడ సాగించడానికి నానా కష్టాలూ పడుతున్న వారిని మీరు చూసి ఉంటారు.
వారిలో అధిక శాతం గుజరాత్ రాష్ట్రం లోని కచ్ఛ్, బనాస్ కాంఠా ప్రాంతాలకు చెందిన వారే అయి ఉంటారు.
వీరంతా తమ ప్రాంతంలో ఎలాంటి సహజ వనరులు లేనందువల్ల జీవనోపాధిని వెతుక్కొంటూ పుట్టిన నేలను వీడి వచ్చిన వారే.
అయితే, సోదరులు మరియు సోదరీమణులారా, ఒక్కసారి నర్మదా నదీమాత ఈ నేలను తాకిందంటే, ఇక్కడి నా రైతులు ఈ భూమిని బంగారంగా మార్చివేస్తారని నేను చెబుతూ వచ్చాను.
ఇవాళ అదే నిజమైంది..
ఈ బీడు నేలను, ఈ ఎడారిని వారు బంగారంగా మార్చివేశారు.
నేను ముఖ్యమంత్రిగా పదవీ బాధ్యతలు చేపట్టినప్పటి పరిస్థితులను ఇప్పటికీ నేను గుర్తుచేసుకొంటూనే ఉంటాను.
నా గురించి అనేక సందేహాలు తలెత్తాయి.
ఈ మోదీ..
ముఖ్యమంత్రా !
ఈయనేం చేయబోతాడు ?
ఇతడు కనీసం ఓ గ్రామ పెద్ద బాధ్యతనైనా నిర్వర్తించి ఎరుగడు..
ఒక్క ఎన్నిక లోనూ పోటీ చేసిన వాడు కాదు..
ఇతనికేం తెలుసు ?
అంటూ జనం నా ముఖం మీదనే నవ్వే వారు.
అటువంటి పరిస్థితుల నడుమ నా తొలి ప్రజా కార్యక్రమం డీసా లోనే జరిగింది.
ఇదే గడ్డ మీద..
ఈ పొలం ఉన్న ప్రాంతం లోనే..
అది కూడా ఓ ప్రజా సంక్షేమ మేళా.
ఈ రోజు నా ముందున్న జనంతో పోలిస్తే ఆనాడు నా ఎదుట ఉన్న ప్రజల సంఖ్య చాలా స్వల్పం.
సోదరులు మరియు సోదరీమణులారా,
నాకు ఇప్పటికీ జ్ఞాపకమే..
బనాస్ కాంఠా జిలాల రైతులు నేనంటే మండిపడే వారు.
కొన్నిసార్లు వారు నా దిష్టిబొమ్మలను కూడా దహనం చేసేవారు.
వారి వద్దకు రావాలంటే నేను ధైర్యం కూడగట్టుకోవాల్సి వచ్చేది.
బనాస్ కాంఠా తలరాతను మార్చాలని మీరు భావిస్తే మనం విద్యుత్ తీగను వదిలిపెట్టి నీటిని పొదుపు చేయాలని నేను వారికి చెప్పే వాడిని.
రైతుకు కావాల్సింది విద్యుత్తు కాదు..
అతడికి నీరు కావాలి.
అప్పట్లో వారికి నేనీ మాటనే చెబుతూండే వాడిని.
ఫలితంగా నేను వారి ఆగ్రహాన్ని చవిచూడాల్సి వచ్చేది.
అయితే, అదే బనాస్ కాంఠా, ఇక్కడి వారైన ఇదే రైతులు నా సలహాను మనస్ఫూర్తిగా స్వీకరించడం నా అదృష్టం.
మరి ఇవాళ బిందుసేద్యం, జల్లు సేద్య పరికరాలు వంటి వాటి రీత్యా గుజరాత్ రాష్ట్రంలో బనాస్ కాంఠా జిల్లాను ప్రథమ స్థానంలో నిలిపారు.
ఆ రైతులందరికీ శిరస్సును వంచి నమస్కరిస్తున్నాను..
వారు కేవలం తమ భవితను మార్చుకోలేదు..
అనేక భవిష్యత్తరాల భవితనే మార్చివేశారు.
నేను గుర్తు తెచ్చుకోగలిగినంత వరకు, 2007 లేదా 2008 అనుకుంటాను, ఇటువంటిదే ఓ రైతు కార్యక్రమంలో పాల్గొనేందుకు బనాస్ కాంఠా కు వచ్చాను.
ఇక్కడ నాకు ఓ స్నేహితుడు ఉన్నాడు..
ఆయన పేరు జెనా..
ఆయన దివ్యాంగుడు..
లాఖ్ని తాలూకా వాసి..
జెనా గారు నడవలేరు..
కానీ, ఆయనో ప్రగతిశీల కర్షకుడు.
కాబట్టే ఆయన నాకు బహూకరించడం కోసం ఎంతపెద్ద దానిమ్మ పండును తెచ్చాడంటే అది కొబ్బరికాయ కన్నా పెద్దదిగా ఉంది.
నేను ఎంతో ఆశ్చర్యపోయాను.
ఈ అద్భుతం ఎలా సాధించారంటూ ఆయనను ప్రశ్నించాను.
అప్పుడాయన- ‘‘సారూ!
ఈ రోజున జిల్లా మొత్తం నుండి జనం నా తోటను చూసేందుకు వస్తున్నారు.
కానీ, కాలక్రమంలో బనాస్ కాంఠా దానిమ్మ సాగులో అగ్ర స్థానంలో నిలవడం మీరు చూస్తారు’’ అన్నాడు.
ఆయన సర్కారి గొరియా గ్రామానికి చెందిన వాడు.
ఇవాళ ఆయన ఇక్కడికి తప్పక వచ్చే ఉంటారు.
ఇక్కడే ఎక్కడో కూర్చుని ఉంటారు.
ఆయనెంత అద్భుతం సాధించాడో చూడండి!
సోదరులు మరియు సోదరీమణులారా- బనాస్ కాంఠా రైతులు ప్రగతిశీల రైతుగా ఆయన రూపాన్ని సృష్టించారు.
ఒకరిద్దరు రైతులు కాదు..
ఇదో ఉద్యమం.
ఇక్కడి రైతులు ఒక హెక్టారులో సాధించిన బంగాళాదుంప దిగుబడి రికార్డును బద్దలుగొట్టగలిగిన వారెవరూ నేటికీ లేరంటే అతిశయోక్తి కాదు.
బనాస్ కాంఠా దీనిని సుసాధ్యం చేసింది.
ఈ ప్రాంతం బంగాళా దుంపలకూ ప్రసిద్ధమే.
సోదరులు మరియు సోదరీమణులారా,
రైతులకు కొన్ని అంశాలు ఎలా వరంగా మారుతాయో చూశారా ?
ఎటు చూసినా ఎడారి, చుక్కనీరు లేని, పదేళ్లలో ఏడేళ్ల పాటు కరువు తాండవించే, దేవుడి దయ మీదనే ఆధారపడాల్సిన రైతుకు ఆత్మహత్యే గత్యంతరమైన దారుణ పరిస్థితులు ఉన్న రోజుల్లో గల్బాభాయ్ ఇక్కడ డెయిరీ ని ప్రారంభించాడు.
అయితే, ఇక్కడి రైతులు జిల్లా మొత్తం లోని రైతులను పశుపోషణ వైపు మళ్లించారు.
వారి కుటుంబపోషణతో పాటు పశు సంపదను పరిరక్షించుకొంటూనే శ్వేత విప్లవం కోసం అహరహం శ్రమించారు.
తమ పిల్లలకు మంచి చదువులు చెప్పించి జీవితంలో ముందంజ వేసేలా చేయగలిగారు.
సోదరులు మరియు సోదరీమణులారా, శ్వేత విప్లవానికి నాయకత్వం వహించిన ఇదే బనాస్ కాంఠా, ఇదే గుజరాత్..
ఇదే బనాస్ డెయిరీ ‘మధుర విప్లవం’ శకానికి నాయకత్వం వహిస్తున్నట్లు చెప్పడానికి నేన ఇవాళ ఎంతో సంతోషిస్తున్నాను.
శ్వేత విప్లవం వర్ధిల్లిన చోటనే మధుర విప్లవం కూడా పుట్టింది.
అదే తేనె విప్లవం..
బనాస్ అందుకు తగిన సదుపాయాలు కల్పించింది.
డెయిరీ వ్యాపారాభివృద్ధి కోసం తేనెటీగలను పెంచడంలో రైతులకు శిక్షణ ఇప్పించింది.
ఇవాళ ఇక్కడ ఉత్పత్తి అయిన తేనె తో తొలి ప్యాకేజింగ్ తేనె ను మార్కెట్ లో ప్రవేశపెడుతున్నారు.
గుజరాత్ రాష్ట్రంలో అందుబాటులో ఉన్న డెయిరీ నెట్ వర్క్, దాదాపు అన్ని జిల్లాల్లోనూ ఉంది.
అలాగే రైతు సొసైటీలు కూడా ఉన్నాయి.
పాల ఉత్పత్తితోపాటు రైతులు తేనె ఉత్పత్తిని కూడా ప్రారంభిస్తే, పాల పీపా నింపే సమయంలో వారు తేనె సరఫరా కూడా చేయగలుగుతారన్న పూర్తి విశ్వాసం నాకుంది.
వారు సరఫరా చేసే పాలతో పాటు తేనెను కూడా డెయిరీ వాహనాలు తీసుకెళ్తాయి.
అదనపు లాభం..
అదనపు ప్రయోజనం..
అదనపు ఆదాయం దిశగా కొత్త రాబడి… గుజరాత్ రాష్ట్రంలోని అన్ని డెయిరీలు, అందరు రైతులు కలసికట్టుగా శ్వేత విప్లవం బాటలో మధుర విప్లవం కూడా తేగలరని నా ప్రగాఢ నమ్మకం.
ప్రపంచవ్యాప్తంగా తేనెకు గిరాకీ ఉంది.
అది చాలా పెద్ద విపణి.
తేనె ఉత్పత్తి రంగంలో మనం ప్రగతి ని సాధించాలి.
ఇక మనకు నర్మదానది జలసంపద అందుబాటులోనే ఉంది.
నదికి సమీపంలోని అన్ని ప్రాంతాలకూ అదొక అదనపు ప్రయోజనం.
ఎరువులు వాడే విధానాన్ని కూడా మనం మార్చుకోవాలి.
ఆ మేరకు బనాస్ కాంఠా రైతుల ఆలోచనల్లో మార్పు వస్తే ఇది కూడా సాధ్యమై భారీ ప్రయోజనాలు సిద్ధిస్తాయని నా విశ్వాసం.
బనాస్ డెయిరీ ఇవాళ అమూల్ బ్రాండుతో సంయుక్తంగా జున్ను తయారీ ప్లాంటును ప్రారంభించింది.
గుజరాత్ రాష్ట్రంలోని డెయిరీలన్నీ కూడా జున్ను తయారీని ప్రారంభిస్తున్నాయి.
ఇక ప్రపంచం లోని అనేక దేశాలు అమూల్ బ్రాండ్ తయారీ జున్ను కోసం చూస్తుంటాయని తెలిస్తే మీరు ఆశ్చర్యపోతారు.
ఎంత ఉత్పత్తి చేసిన ఇట్టే ఎగరేసుకుపోయే జనం..
ఖాతాదారులు ఎప్పుడూ ఉంటారు.
నేడు బనాస్ డెయిరీ కూడా ఈ అదనపు ఉత్పత్తిలో పాలుపంచుకోవడానికి సిద్ధం అవుతున్నందుకు నేను వారిని అభినందిస్తున్నాను.
ఇలా ఈ డెయిరీ ఇవాళ ఓ పెద్ద ముందడుగు వేసింది.
కంక్రేజ్ జాతి ఆవుల విలువేమిటో మాకు తెలుసు.
శాస్త్రీయ పద్ధతులద్వారా కూడా గిర్ జాతి, కంక్రేజ్ జాతి ఆవుల ప్రాముఖ్యం రుజువైంది.
కంక్రేజ్ ఆవులు ఇచ్చే ‘ఎ2’ పాల విశిష్ట లక్షణమేమిటంటే వాటిలో ప్రత్యేక ఖనిజ లవణాలు ఉన్నాయి.
మార్కెట్ లో నేడు అవి విరివిగా కనిపిస్తున్నాయి.
ఆరోగ్యంపై శ్రద్ధ గల వారికి, పిల్లల్లో పౌష్టికాహార సమస్య ఉన్నట్లయితే కంక్రేజ్ జాతి ఆవుల ‘ఎ2’ పాలు ఎంతో మేలు చేస్తాయి.
ఈ నేపథ్యంలో కంక్రేజ్ జాతి పోషణకు, అభివృద్ధికి, వాటి తలసరి పాల దిగుబడి సామర్థ్యాన్ని ఇంకా పెంచడానికి అవసరమైన ప్రోత్సాహాన్ని అందించే దిశగా ముఖ్యమైన శాస్త్రీయ పరిశోధనకు ఇక్కడ శ్రీకారం చుడుతున్నాం.
బనాస్ డెయిరీ విషయానికొస్తే..
మరో గొప్ప కృషిని ప్రారంభించాలని నేను కోరుతున్నా.
బనాస్ కావచ్చు..
సంభార్ డెయిరీ కావచ్చు… దుగ్ధాసాగర్ డెయిరీ కావచ్చు; ఈ మూడు సంయుక్తంగా నేను చెబుతున్న కృషిలో పాలుపంచుకోవచ్చు.
మనం ఇక్కడ మరో రెండు..
ఆముదాన్ని, ఇసాబ్‌గోల్‌ ను పండిస్తున్నాం.
మన రైతులు ఆ రెండింటినీ చౌకగా అమ్ముతున్నారు.
ఆముదంలో దివెలా, అరందా రకాల ఉత్పత్తి 80 శాతం మన ప్రాంతంలోనే సాగుతోంది.
కానీ, వీటి శుద్ధి ప్రక్రియ ఇంకెక్కడో సాగుతూ అదనపు విలువ జోడించబడుతోంది.
ఆముదపు నూనె నుండి తయారు చేసిన వస్తువులు స్పేస్ షటిల్ సహా ప్రపంచంలోని అనేక ముఖ్యమైన సాంకేతిక ప్రక్రియలలో విజయవంతంగా ఉపయోగించబడుతున్నాయి.
కానీ, మనం వీటిని యథాతథంగానే అమ్మేస్తున్నాం.
బనాస్, దుగ్ధాసాగర్, సంభార్ డెయిరీలు కలసికట్టుగా ఒక పరిశోధన కేంద్రాన్ని ఏర్పాటు చేస్తే మన రైతులు పండించే దివెలా, అరందా ఆముదపు గింజలకు అదనపు విలువను జోడించే వీలు కలుగుతుంది.
అలాగే ఈ విలువైన పంటలను కాపాడుకోవడంతోపాటు తక్కువ ధరకు అమ్ముకోవాల్సిన అవసరం ఇకపై ఉండదు.
రెండోది ఇసాబ్‌గోల్‌.
దీనిశక్తే మనకో పెద్ద బలం.
దీనికి చాలా అదనపు విలువను జోడించవచ్చు.
కురియన్ గారు సజీవులుగా ఉన్నపుడు ఇందుకోసం పనిచేయాల్సిందిగా వారిని నేను కోరాను.
ఆ మేరకు ఆయన పనిని ప్రారంభించి, ఇసాబ్‌గోల్‌ ను ఉపయోగించి ఐస్-క్రీమ్ ను తయారు చేశారు.
దానికి ‘ఇసాకూల్’గా నామకరణం కూడా చేశారు.
దీన్ని ఆనంద్‌లో తయారుచేయడం ప్రారంభించారు.
ఇసాబ్‌గోల్‌ కు ప్రపంచంలో అతిపెద్ద మార్కెట్ ఉంది.
అందువల్ల దానిపై శాస్త్రీయంగా కృషిచేస్తే మనం ఇంకా గణనీయమైన మార్పును తేవచ్చు.
మనం ఈ పని ని చేసి తీరాలి.
సోదరులు మరియు సోదరీమణులారా,
ఇక ఇవాళ దేశం మొత్తం రద్దయిన నోట్లు ఏమవుతాయని చర్చించుకుంటోంది.
మీరు చెప్పండి..
రూ.100, 50, 20 నోట్లకు ఎవరైనా విలువ ఇచ్చే వారా ?
చిన్న నోట్లను ఎవరైనా పట్టించుకొనే వారా ?
ప్రతి ఒక్కరూ హెచ్చు విలువైన రూ.1000, 500 నోట్లనే ముమ్మాటికీ కోరుకొనే వారు.
ఇప్పుడు చూడండి..
నవంబరు 8 తరువాత రూ.100 నోట్ల విలువ ఎలా పెరిగిందో!
దాని విలువ ఇలా పెరిగి బలం పుంజుకోవడం ఎలా సాధ్యమైంది?
సోదరులు మరియు సోదరీమణులారా, నవంబరు 8 కి ముందు ప్రతి ఒక్కరూ రూ.1000, 500 నోట్లను మాత్రమే కోరుకోవడం వల్ల రూ.20, 50, 100 నోట్లను ఏ ఒక్కరూ పట్టించుకోలేదు.
ఆ తరువాత చూడండి..
పెద్ద నోట్లను అంగీకరించడానికి ఒక్కరంటే ఒక్కరూ సిద్ధంగా లేరు.
చిన్న నోట్లను స్వీకరించడానికే అందరూ తయారయ్యారు.
ఇలా చిన్న నోట్లు బలం పుంజుకొన్నాయి తప్ప పెద్ద నోట్లు కాదు.
అదేవిధంగా నేను పెద్దవాళ్లను కాకుండా సామాన్యుల శక్తిని పెంచడానికే అతి పెద్ద నిర్ణయాన్ని తీసుకున్నాను.
ఈ దేశంలోని పేదలు..
సామాన్యులు రూ.100 నోటు తరహాలో శక్తిమంతులయ్యారు.
ఆ విధంగా పేదల శక్తిని పెంచడానికే నేను ఆ నిర్ణయం తీసుకున్నాను.
ఇక సోదరులారా..
మీరు ఏదైనా కొనడానికి వెళ్లినప్పుడు తగిన బిల్లు ఇచ్చే వారా ?
నకిలీ బిల్లు ఇచ్చే వారా?
మీరు బిల్లు ఇవ్వమంటే, చిన్న దుకాణదారు సైతం అందుకు ఇష్టపడే వాడు కాదు సరికదా బిల్లు కావాలంటే మరో దుకాణానికి వెళ్లమని కసురుకునే వాడు.
అలాగే మీరు నగదు రూపంలో చెల్లిస్తానంటే స్వాగతం పలికే వారు.
ఇదీ అలాంటిదే..
మీరు ఓ ఇల్లు కొనాలంటే ఇంత నగదు, ఇంత చెక్కు రూపంలో ఇవ్వండని ఇప్పుడు అడుగుతున్నారు.
కానీ, పేదవాడు నగదును ఎలా సమకూర్చగలడు ?
సోదరులు మరియు సోదరీమణులారా,
మనం కాగితపు నగదును ముద్రించడాన్ని కొనసాగించాం.
ఫలితంగా దేశం, ఆర్థిక వ్యవస్థ ఆ నోట్ల కట్టల గుట్టల కింద చిక్కుకుపోయి ఊపిరాడని స్థితికి చేరుకున్నాయి.
సోదరులు మరియు సోదరీమణులారా, ఉగ్రవాదం మీద నేను యుద్ధం మొదలుపెట్టాను.
ఆ ఉగ్రవాదానికి ఊపిరి పోస్తున్నది నకిలీ కరెన్సీయే.
సరిహద్దుల ఆవల ఏం జరుగుతున్నదో సమీపాన్నే నివసిస్తున్న మనకు బాగా తెలుసు.
తాము ఎటువంటి ఇబ్బందులను ఎదుర్కొంటున్నారో బనాస్ కాంఠా, పట్నా ప్రజలకు చక్కగా తెలుసు.
ఇందుకు కారణం నకిలీ నోట్ల బేహారులే.
వాటి వల్ల మన దేశంలో నెలకొన్న గందరగోళం కన్నా నేడు దేశానికి వెలుపల ఉన్న నకిలీ కరెన్సీ బేహారులలోనే కల్లోలం నెలకొంది.
ఇక నక్సలిజం నుండి యువత లొంగిపోయి, వెనక్కు రావడం కూడా ఆరంభమైంది.
వారిలో ప్రతి ఒక్కరూ ఇప్పుడు జనజీవన స్రవంతిలో కలసి సాగాలనుకుంటున్నారు.
ఉగ్రవాదులకు బలమిస్తున్న మార్గాలన్నిటినీ మనం మూసివేశాం.
ఒకే ఒక్క నిర్ణయంతో నకిలీ కరెన్సీ వ్యాపారాన్ని అంతం చేసేందుకు నిశ్చయించాం.
సోదరులు మరియు సోదరీమణులారా,
అవినీతి, నల్లధనం వల్ల బాధలు పడుతున్నదెవరు ?
అవినీతిపరులెవరూ వీటివల్ల బాధపడటం లేదు.
ఒక అవినీతిపరుడు మరో అవినీతిపరుడికి లంచం ఇస్తున్నందుకు ఏమాత్రం బాధపడడం లేదు.
అవినీతి, నల్లధనం వల్ల బాధపడుతున్నది ఎవరయ్యా అంటే, నిజాయితీపరుడైన ఈ దేశ పౌరుడే బాధితుడు.
ఏడు దశాబ్దాలుగా వారు దేశంలోని నిజాయతీపరులను దోచుకొన్నారు.
నిజాయతీపరులను తంటాలు పెట్టి వారి జీవితాలను దుర్భరం చేశారు.
నేను ఈ రోజు నిజాయతీపరుల పక్షాన నిలబడినందుకు వారిని నాపైకి ఉసిగొల్పుతున్నారు.
కానీ, ఎంత రెచ్చగొట్టినా ఈ దేశంలోని నిజాయతీపరులైన ప్రజలు ప్రభుత్వ నిర్ణయాన్ని ఆశీర్వదించారు.
ఇంతటి బృహత్కార్యంలో నాకు తోడుగా నిలిచిన 125 కోట్ల మంది భారతీయులకు శిరస్సును వంచి నమస్కరిస్తున్నాను.
సోదరులు మరియు సోదరీమణులారా,
ఇవాళ కొందరు మేధావులు బోధలు చేస్తున్నారు… ‘‘మోదీ గారూ, మీరు తీసుకొన్న అంత పెద్ద నిర్ణయం వల్ల మా జీవితకాలంలో ఏ ఫలితమూ అనుభవించలేం.
మేం పోయాకే ఆ ఫలితాలేవో వస్తాయి కాబోలు’’ అంటున్నారు.
సోదరులు మరియు సోదరీమణులారా, ఒకప్పుడు మన దేశంలో చార్వాకుడనే ప్రసిద్ధుడైన రుషి పుంగవుడు ఉండేవాడు.
ఆయనేం చెప్పే వాడంటే..
‘‘రుణం కృత్వా, ఘృతం పివేత్’’ (అప్పు చేసి పప్పుకూడు తినండి) అని ప్రబోధించే వాడు.
‘‘రేపు ఏం జరుగుతుందో ఎవరికి తెలుసు ?
అందువల్ల మీరు అనుభవించదలచిందేదో ఇవాళే అనుభవించండి.
ఏం తినాలనుకుంటున్నారో ఇప్పుడే తినండి.
నెయ్యి తినాలనుకుంటే తినండి… మీ జీవితాన్ని అనుభవించండి’’ అని చెప్పే వాడు.
కానీ, భారతదేశం చార్వాకుడి సిద్ధాంతాన్ని ఎన్నడూ అంగీకరించలేదు.
మన దేశం ఎటువంటిదంటే..
డబ్బు తక్కువగా ఉంది కాబట్టి కూరలు వండుకోవడం మానేద్దామని ఓ పేద జంట భావిస్తుంది.
తద్వారా తాము పొదుపు చేసిన సొమ్ము తాము జీవితం చాలించాక తమ పిల్లలకు దక్కుతుందని ఆశిస్తుంది.
మరణం తరువాత ఏం జరుగుతుందోనని మన దేశం ఎన్నడూ ఆలోచించలేదు.
నా దేశం ఎటువంటిదంటే… మన తరువాత భవిష్యత్తు తరాలకు ఏమి ఇవ్వగలమని మాత్రమే ఆలోచిస్తుంది.
నేటి సంతోషమే ముఖ్యమని నా దేశ సిద్ధాంతం విశ్వసించదు.
సొంత సుఖం చూసుకోవాలని ఎన్నడూ అనుకోదు.
భావి తరాల సంతోషానికి భరోసా ఇవ్వడానికే నా దేశ ఆలోచన విధానం ప్రాముఖ్యమిస్తుంది.
కాబట్టి ‘‘రుణం కృత్వా, ఘృతం పివేత్’’ అంటున్న నయా చార్వాకులు ఈ మాటలు చెప్పే ముందు ఒకటికి వంద సార్లు ఆలోచించుకోవాలని అంటున్నాను.
సోదరులు మరియు సోదరీమణులారా,
పార్లమెంటు సరిగా కార్యకలాపాలు నిర్వహించక పోవడాన్ని మీరు చూసే ఉంటారు.
అందుకు కొందరు అడ్డుపడ్డారు.
మన రాష్ట్రపతి ప్రజా జీవితంలో ఎంతో అనుభవజ్ఞులు.
ప్రభుత్వాన్ని నడిపిన అత్యుత్తమ నాయకులలో ఆయన కూడా ఒకరుగా ఉండే వారు.
ఆయన మరో భిన్నమైన రాజకీయ సిద్ధాంత వాతావరణంలో ఎదిగివచ్చారు.
కానీ, ఆయన కూడా పార్లమెంటులో జరుగుతున్న దానిపై ఎంతో కలతచెందే వారు.
అందుకే రెండు రోజుల కిందట ఆయన ఎంపీలకు ఒక విజ్ఞప్తి చేశారు.
పరిస్థితిని అదుపు చేయడం కోసం ప్రతిపక్షాన్ని పేరు పెట్టి మరీ హితవు చెప్పారు.
దేనిపైన చర్చించడానికైనా సిద్ధమేనని ప్రభుత్వం చెబుతుండగా, ప్రధాన మంత్రి సభకు వచ్చి ప్రకటన చేయడానికి సిద్ధమని ప్రకటించినా, వారు వినిపించుకోకపోవడం నాకు ఆశ్చర్యం కలిగించింది.
అయితే, వారికి తెలుసు..
తమ అవాస్తవ వైఖరి నిలబడలేదని.
అందుకే వారు చర్చ నుండి పారిపోతున్నారు.
అందుకే..
వారు నన్ను లోక్ సభలో మాట్లాడనీయకుండా నానా రభస చేస్తున్నారు.
ఇక నేను జన సభలలో ప్రజల సమక్షంలోనే మాట్లాడాలని నిర్ణయించుకున్నాను.
సోదరులారా..
ఆ మేరకు మీ అందరి ముందూ మాట్లాడే అవకాశం నాకు లభించింది.
ఇక లోక్ సభ లోనూ 125 కోట్ల మంది ప్రజల గళాన్ని వినిపించేందుకు నేను కచ్చితంగా ప్రయత్నిస్తాను.
సోదరులు మరియు సోదరీమణులారా,
మహాత్ముడు పుట్టిన ఈ గడ్డ మీద నుండి, సర్దార్ పటేల్ ఉద్భవించిన ఈ నేల మీది నుండి ప్రతిపక్షాలకు నేను ఒక మాటను బహిరంగంగా చెప్పదలచుకున్నాను.
ఎన్నికలు జరిగే సమయాల్లో రాజకీయ పార్టీలకు చెందిన మనమంతా పరస్పరం విమర్శలు, ఆరోపణలు గుప్పించుకొంటాం.
మంచి, చెడ్డ విధానాల గురించి విశ్లేషిస్తాం.
ప్రత్యర్థులపై వీలైనంత మేర దాడి చేయడానికి ప్రయత్నిస్తాం.
ప్రతి రాజకీయ పార్టీ ఇలాగే చేస్తుంది..
బీజేపీ అదే చేస్తుంది..
కాంగ్రెస్ అదే చేస్తుంది..
మిగిలిన చిన్న పార్టీలూ అదే చేస్తాయి..
ఏది ఏమైనా అన్ని పార్టీలూ ఒక పనిచేస్తాయి..
అదేమిటి ?
వోటర్ల జాబితాలో సవరణలు..
వీలైనంత ఎక్కువ మంది ప్రజలు వోటు చేసేందుకు వీలుగా వోటింగ్ యంత్రంపై బటన్ ఎలా నొక్కాలో వోటర్లకు శిక్షణ ఇస్తాయి.
ఒకవైపు పరస్పరం విధానాలను వ్యతిరేకిస్తాయి..
మరో వైపు ఇతర పార్టీలను ఓడించేందుకు ప్రయత్నిస్తాయి.
అదే సమయంలో వోటర్ల జాబితాలు, ఎలక్ట్రానిక్ వోటింగ్ యంత్రాలపై ఆందోళన వ్యక్తం చేస్తాయి.
వీలైనంత ఎక్కువ సంఖ్యలో వోటర్లను రప్పించాలని తాపత్రయపడతాయి.
ఎందుకు ఇదంతా ?
ఎందుకంటే..
మనమంతా సామూహికంగా ప్రజాస్వామ్యానికి కట్టుబడి ఉన్నాం కాబట్టే.
మన ప్రతిపక్ష మిత్రులకు నేనో మాట చెప్పదలచుకున్నాను… మోదీ గారు ఉపసంహరించిన రూ.1000, రూ.500 నోట్లను మళ్లీ చెలామణీ లోకి తెస్తారని మీరు చెప్పలేరు.
ఎందుకంటే ప్రజల మనోభావాలు మారాయి కాబట్టి. కొందరు వ్యక్తులు ఇది సరైన నిర్ణయమే గానీ, దయచేసి ఒక వారం పాటు వాయిదా వెయ్యమని సలహా ఇచ్చారు.
ఎందుకు సోదరా ?
వారం వ్యవధిలో ఏదైనా అద్భుతం జరుగుతుందా ?
వారం పాటు వాయిదా అభ్యర్థన వెనుక ఉద్దేశం ఏమిటి ?
అయితే, ఈ నిర్ణయాన్ని వాపసు తీసుకోవాలని ఏ రాజకీయ పార్టీ కూడా చెప్పలేదు.
దీన్ని సముచిత రీతిలో అమలు చేయాలని మాత్రమే ప్రతి పార్టీ చెప్పింది.
రాజకీయ పార్టీలకు నేనొక్కటే చెప్పదలిచాను..
మనమంతా ఎన్నికల సమయంలో ఒకరినొకరం గట్టిగా వ్యతిరేకిస్తాం..
కానీ, పోలింగ్ శాతం పెంచేందుకు శాయశక్తులా ప్రయత్నిస్తాం.
వోటర్ల జాబితాల సవరణకు కృషి చేస్తాం.
ఎలక్ట్రానిక్ యంత్రాలపై వోటు వేయడం కోసం శిక్షణ ఇవ్వడానికి పోటీపడతాం.
అలాగే మీరు ఇవాళ నన్ను బహిరంగంగా వ్యతిరేకించడం సముచితమే..
అలాగే నన్ను బహిరంగంగా విమర్శించండి.
కానీ, ప్రజలకు బ్యాంకింగ్ ను గురించి బోధించండి..
ఎలక్ట్రానిక్ విధానంలో డబ్బు ఎలా బదిలీ అవుతుందో కూడా వివరించండి..
దేశ భవితను మార్చే ఇంత మంచి అవకాశం వచ్చిన సమయంలో మనమంతా సంయుక్తంగా అందుకోసం కృషి చేద్దాం రండి..
అంతేకాదు..
దీని ఫలితాలను మీరు కూడా పొందండి.
రాజకీయ పక్షాలు దీనిపై రాజకీయ ప్రయోజనం పొందడానికి తమ కార్యకర్తలను నియుక్తం చేయడం సంతోషమే.
అది దేశానికి మేలు చేస్తుందంటే ఇంకా సంతోషం.
సోదరులారా… జాతికి సేవ చేసేందుకు ఉద్దేశించిన ఒక విధానం రాజకీయాలకు అతీతం.
పార్టీ కన్నా దేశమే ఎవరికైనా ముఖ్యం.
సోదరులు మరియు సోదరీమణులారా, పేదల గురించి మాట్లాడటానికి, వారి కోసం విధానాల రూపకల్పనకు చాలా తేడా ఉంది.
సదరు విధానాల రూపకల్పన కోసమే గాక వాటిని కచ్చితంగా అమలు చేయడానికీ చాలా అంకిత భావం కావాలి.
అదే అంకితభావంతో ఈ ప్రభుత్వం ఇవాళ సేవ చేస్తోంది.
సోదరులు మరియు సోదరీమణులారా, ఇది సాధారణ నిర్ణయం కాదు..
బాధ్యతలు చేపట్టిన తొలి రోజు నుండే ఇది నా మదిలో ఉన్న ఆలోచన.
సోదరులారా..
ఇది చాలా కష్టమైన, కఠినమైన నిర్ణయం.
దీని వల్ల చాలా ఇబ్బందులు వస్తాయి.
ఇది ఎన్నో సమస్యలను సృష్టిస్తుంది.
ఏదిఏమైనా ఈ కష్టాలు ఓ 50 రోజులు మాత్రమే.
ఈ వ్యవధిలో అది రోజురోజుకూ ఎక్కువ అవుతుంది.
కానీ, నా అంచనాల ప్రకారం 50 రోజుల తరువాత క్రమం యథాపూర్వ స్థితికి చేరుతుంది.
కాబట్టి కష్టాలు 50 రోజులు ఉంటాయి..
ఆ 50 రోజుల పాటు మారుతూ వచ్చే పరిస్థితులను మీరే కళ్లారా చూస్తారు.
సోదరులు మరియు సోదరీమణులారా,
అవినీతి బారి నుండి దేశాన్ని విముక్తం చేయడంలో ఇదొక కీలక అడుగు.
ఈ దిశగా ప్రభుత్వం నిరంతరంగా చర్యలు చేపట్టింది.
అక్రమాలకు తోడ్పడే వారి వెంటబడింది..
బ్యాంకింగ్ రంగంలో అక్రమాలకు పాల్పడిన వారిని జైలుకు పంపింది.
నోట్ల కట్టలతో పారిపోయిన వారిని పట్టుకుని ఊచల వెనుకకు నెట్టింది.
మోదీ గారు రూ.1000, రు.500 నోట్లను నిషేధించారు గానీ, మనం దొడ్డిదోవన మరేదైనా చేద్దామని వారు భావించారు.
కానీ, వెనుక దారిలో మోదీ కెమెరాలు పెట్టారని వారికి తెలియదు.
అటువంటి వారందరూ పట్టుబడక తప్పదు.
ఏ ఒక్కరూ తప్పించుకోలేరు.
రెండు నెలలు, మూడు నెలలు లేదా ఆరు నెలలు..
నవంబరు 8 తరువాత కొత్తగా అక్రమాలకు పాల్పడే వారు ఎవరైనా, వారంతా పట్టుబడక తప్పదు.
ఏ ఒక్కరూ తప్పించుకోలేరు.
వారెవరినీ వదలిపెట్టేది లేదు..
సోదరులు మరియు సోదరీమణులారా, తమ దుశ్చేష్టల పరిణామాలను వారు ఎదుర్కొనక తప్పదు.
దేశంలోని 125 కోట్ల మంది కలలను చిదిమివేసే పాపానికి పాల్పడిన వారిని ఎవ్వరినీ వదిలిపెట్టబోమని నా దేశ వాసులారా..
మీకు హామీ ఇస్తున్నాను.
సోదరులు మరియు సోదరీమణులారా,
మీరెంతో కష్టపడ్డారు.
ఇబ్బందులు ఎదుర్కొన్నారు.
అయినా, మరికొంతకాలం బాధలు పడటానికి సిద్ధమయ్యారు.
ఇదంతా దేశానికి మీ ఆశీర్వాదమే.
నిజాయతీపరులందరూ ఇవాళ బ్యాంకుల ముందు బారులు తీరవలసి వచ్చిందని కొందరు అంటున్నారు.
కానీ, వారంతా తమ కోసం తాము నిలుచోలేదు.
వారు దేశం కోసం నిలుచున్నారు..
సోదరులు మరియు సోదరీమణులారా, వారంతా నిలుచున్నది దేశం కోసమే.
కాబట్టే ఇవాళ సమాజంలో మార్పు వచ్చింది.
ఒకనాడు మన తాత ముత్తాతల నుండి మనం విన్నాం..
వారొకప్పుడు బండి చక్రమంత వెండి నాణేన్ని ఉపయోగించినట్లు చెప్పే వారు.
సోదరులు మరియు సోదరీమణులారా, ఆ వెండి నాణేల తరువాత రాగి, తదితర ఎన్నో రకాల లోహపు నాణేలు వచ్చాయి.
అలా అలా కాల క్రమంలో మనం కాగితపు నగదును ఉపయోగించడం ప్రారంభించాం.
అవునా..
కాదా ?
ఒకనాడు వెండితో చేసిన రూపాయికి మాత్రమే విలువ ఉండేదని మీకు తెలుసా ?
మీరు గుర్తు తెచ్చుకోగలరా ?
అయితే, నేడు కాగితపు కరెన్సీ మన జీవితంలో భాగమైపోయింది.
ఒకనాడు వెండి కరెన్సీగా ఉన్నది, కాలక్రమంలో కాగితపు కరెన్సీ రూపంలోకి మారింది.
సోదరులు మరియు సోదరీమణులారా,
ఇప్పుడు కాలం మారిపోయింది.
మీ బ్యాంకు మీ మొబైల్ ఫోన్ లోకి వచ్చేసింది.
మీ వ్యాలెట్ పాత్రను కూడా మొబైల్ ఫోన్ పోషిస్తోంది.
మీరో కప్పు కాఫీ లేదా టీ తాగినా ఓ బటన్ నొక్కితే దుకాణదారుకు నగదు బదిలీ అయిపోతూ రసీదు కూడా చేతికి వస్తోంది.
ఇంతకుముందు జనం చెక్కులు జారీ చేసే వారు.
కానీ, రెండు నెలల తరువాత గానీ చెక్ వెనుకకు వచ్చిన సంగతి తెలిసేది కాదు.
ఆపైన కేసు కోర్టుకు వెళ్లేది.
కోర్టు కేసులలో అధిక శాతం ఇలాంటి చెక్కులు వెనుకకు వచ్చినవే ఉంటున్నాయి.
ఇక బనాస్ కాంఠా యువకులకు కృతజ్ఞతలు తెలుపుతూ నేనొక విన్నపం చేస్తున్నాను.
మీరో బృహత్కార్యాన్ని చేపట్టారు..
అదే తరహాలో బనాస్ కాంఠా ను ఇ-వ్యాలెట్ చేయండి.
మీరు ఇ-మొబైల్ బ్యాంకింగులో ప్రజలతో మమేకం కాగలరన్న విశ్వాసం నాకుంది.
సోదరులు మరియు సోదరీమణులారా,
కాగిత‌పు న‌గ‌దుకూ కాలం చెల్లుతున్న‌ద‌ని మ‌నంద‌రికీ తెలుస్తూనే ఉంది.
ఇప్పుడు మీ బ్యాంకు మీ మొబైల్ ఫోన్‌లోనే ఉంది.
ఒక‌సారి బ్యాంకు లో జమ చేసేస్తే ఇక బ్యాంకు వెలుప‌ల గాని, ఎటిఎమ్ ల వ‌ద్ద‌ గాని మీరు బారులు తీరే అవ‌స‌రం ఉండ‌దు.
మీ స‌మ‌యం వృథా చేసుకోన‌క్క‌ర్లేదు.
ఇదంతా వార్తాప‌త్రిక‌లు, టీవీల‌లో ప్ర‌క‌ట‌న‌ల‌ ద్వారా తెలియ‌ప‌ర‌చ‌బ‌డింది కూడా.
మీ బ్యాంకు ఖాతాలో సొమ్ము ఉంటే మీరు ఏది కొనాల‌నుకున్నా మీ మొబైల్ ఫోన్‌ ద్వారా డ‌బ్బును వినియోగించుకోవ‌చ్చు.
చెక్కులైతే ఇంత‌కు ముందు వెనుకకు వ‌చ్చేవి.
కానీ, ఈ వ్య‌వ‌స్థ‌లో మీరు చెల్లింపు చేయ‌గానే మీ ర‌సీదు క‌నిపిస్తుంది.
మీ సొమ్ము బ‌దిలీ అయిపోయింద‌ని మీకు తెలిసిపోతుంది.
చెక్కు వెనుకకు రావ‌డం వంటి ప్ర‌శ్నే ఉండ‌దు.
బ‌దిలీ చేసిన సొమ్ము క‌చ్చితంగా గ‌మ్యం చేరిందీ లేనిదీ త‌క్ష‌ణం తెలుస్తుంది.
సోదరులు మరియు సోదరీమణులారా,
ప్ర‌పంచంలో ఎక్క‌డా లేనంత వేగంతో భార‌తదేశం అభివృద్ధి చెందాల‌నుకుంటోంది.
కానీ, ఈ క‌ట్ట‌ల‌ కొద్దీ నోట్లు, గుట్టల‌ కొద్దీ డ‌బ్బు మ‌న ఆర్థిక వ్య‌వ‌స్థ‌ను నొక్కేస్తున్నాయి.
అవి అవినీతిప‌రుల‌కే పనికి వస్తున్నాయి.
న‌ల్ల‌ధ‌న‌ స్వాముల‌కే అక్క‌ర‌కు వస్తున్నాయి; ఫ‌లితంగా పేద‌ల శ‌క్తి క్షీణిస్తోంది.
మ‌నం వంద రూపాయ‌ల‌కు గాక వెయ్యి రూపాయ‌ల నోటుకు విలువ ఇచ్చిన త‌ర‌హా లోనే ధ‌న‌వంతులకే త‌ప్ప పేద‌ల‌కు ప్రాముఖ్యం ద‌క్క‌డం లేదు.
కానీ, ఇవాళ పేద‌ల‌ను బ‌లోపేతం చేశాం.
వంద రూపాయ‌ల నోటు బ‌ల‌ప‌డింది.
మీరంద‌రూ ఇ-వ్యాలెట్ ను గురించి తెలుసుకొంటే, మీరు మీ బ్యాంకును మొబైల్‌లోకి తెచ్చుకొని ఉంటే మీరిక బ్యాంకు ముందు వ‌రుస‌లో నిలబడే అవ‌స‌రం లేదు.
బ్యాంకులే మీ మొబైల్‌లో వ‌రుస‌ క‌డ‌తాయి.
నేను ఇక్క‌డి ప్ర‌జ‌లంద‌రికీ, దేశంలోని నా స‌హ పౌరులంద‌రికీ విజ్ఞ‌ప్తి చేస్తున్నాను..
మోదీని విమ‌ర్శిస్తున్న ప్రసార మాధ్యమాల లోని మిత్రుల‌కు ప్ర‌త్యేకంగా విన్న‌విస్తున్నాను..
విమ‌ర్శించ‌డం మీ హ‌క్కు..
మీరు ఈ రోజు అత‌డిని త‌ప్ప‌క విమ‌ర్శించాలి.
బారులు తీరిన ప్ర‌జ‌లను, వారి బాధ‌ల‌ను చూపితే చూపండి.
అందుకు మిమ్మ‌ల్ని నేను నిందించ‌ను.
కానీ, ఇప్పుడిక బ్యాంకుల‌ ముందు బారులు తీరే అవ‌స‌రం లేద‌ని వారికి బోధ‌ప‌ర‌చండి.
వారి మొబైల్‌ లోనే బ్యాంకులు వ‌రుసలో నిలుచుంటాయ‌ని తెలియ‌జేయండి.
మీ మొబైల్‌లో మా బ్యాంకుకు చోటివ్వ‌మంటూ బ్యాంకులే ప్ర‌జ‌ల ముందుకు వ‌స్తాయి.
ఆ రోజులు త్వ‌ర‌లోనే వ‌స్తాయి… అందుకు త‌గిన సాంకేతిక ప‌రిజ్ఞానం, వ్య‌వ‌స్థ ఇప్పుడు అందుబాటులో ఉన్నాయి.
సోదరులు మరియు సోదరీమణులారా,
అవినీతిని ఈ దేశం ఇక స‌హించ‌దు.
న‌కిలీ క‌రెన్సీని ఎంత‌మాత్రం భ‌రించ‌దు..
న‌ల్ల‌ధ‌నాన్ని దేశం ఎట్టి ప‌రిస్థితుల్లో అనుమ‌తించ‌దు.
మ‌ధ్య‌త‌ర‌గ‌తిని దోపిడీ చేయ‌డం, పేద‌ల‌ను దోచుకోవ‌డం ఇక ఎంత‌మాత్రం చెల్ల‌వు.
అందుకోసం నాకు మీ దీవెనలు కావాలి.
ఇక్క‌డ నిలబడి ఉన్న మీరందరూ క‌ర‌తాళ ధ్వ‌నుల‌తో న‌న్ను ఆశీర్వ‌దించండి.
గుజ‌రాత్ మొత్తం నుండి… దీశా నుండి వ‌చ్చి నిలబడ్డ నా సోద‌రులు సోదరీమణులు అందరూ ద‌య‌చేసి న‌న్ను ఆశీర్వ‌దించండి..
మీరంతా మీ శ‌క్తియుక్తుల‌న్నింటినీ ఏకం చేసి, నాకు ఆశీర్వాదాన్నివ్వండి..
‘భార‌త్ మాతాకీ జయ్..’
‘భార‌త్ మాతాకీ జయ్..’
‘భార‌త్ మాతాకీ జయ్..’
భార‌తదేశం భ‌విష్య‌త్తును ఉజ్జ్వ‌లం చేసేందుకే ఈ పోరాటం..
అవినీతిని అంతం చేసేందుకే ఈ యుద్ధం..
న‌ల్ల‌ధ‌నం నిర్మూల‌న‌కే ఈ ర‌ణం..
న‌కిలీ క‌రెన్సీ బారి నుండి దేశాన్ని విముక్తం చేయ‌డానికే ఈ స‌మ‌రం..
ఈ సంగ్రామంలో బనాస్ న‌ను ఎంత‌గానో ఆశీర్వ‌దించింది.
నేను మీకు చాలా కృత‌జ్ఞుడిని..
వేయి విధాలుగా మీకు కృత‌జ్ఞుడిని..
ద‌య‌చేసి మ‌రొక్కమారు నిన‌దించండి..
భార‌త్ మాతాకీ జయ్..
మీ శక్తినంతా కూడగట్టుకొని దేశ‌మంతా వినిపించేలా ఎలుగెత్తి నిన‌దించండి…
‘భార‌త్ మాతాకీ జయ్..’
‘భార‌త్ మాతాకీ జయ్..’
మీకంద‌రికీ నా కృత‌జ్ఞ‌త‌లు.
***
