వైద్య, ఆరోగ్య రంగంలో భారతదేశం, ఆస్ట్రేలియా లు సహకరించుకోవడం కోసం ఉద్దేశించిన అవగాహన పూర్వక ఒప్పందానికి (ఎమ్ఒయు కు) ప్రధాన మంత్రి శ్రీ‌ నరేంద్ర మోదీ అధ్యక్షతన సమావేశమైన కేంద్ర మంత్రి వర్గం ఆమోదం తెలిపింది.
రెండు దేశాలు ఈ కింద పేర్కొన్న రంగాలలో సహకరించుకొంటాయి:
1. చలి జ్వరం, క్షయ ల వంటి సాంక్రామిక వ్యాధుల విషయంలో;
2. మానసిక ఆరోగ్యం మరియు అసాంక్రామిక, దీర్ఘవ్యాధుల విషయంలో;
3. సూక్ష్మజీవుల ప్రభావ నిరోధం మరియు ప్రజారోగ్య అత్యవసర పరిస్థితులలో ప్రతిస్పందించే విషయంలో;
4. ఔషధాలు, టీకాలు మరియు వైద్య ఉపకరణాల క్రమబద్ధీకరణలో;
5. డిజిటల్ హెల్త్ రంగంలో;
6. పొగాకు వాడకం నియంత్రణలోను; ఇంకా
7. ఇరు దేశాలు సహకరించుకోవాలని కలసి నిర్ణయం తీసుకొనే మరేదైనా రంగంలోను.
ఈ ఎమ్ ఒయు ఆరోగ్య రంగంలో పరస్పర సహకారం అందజేసుకొనే ప్రాతిపదికన సంయుక్తంగా కార్యకలాపాలను నిర్వహించడానికి మార్గాన్ని సుగమం చేస్తుంది.
తద్వారా భారతదేశానికి, ఆస్ట్రేలియా కు మధ్య ద్వైపాక్షిక సంబంధాలను ఈ ఎమ్ఒయు బలోపేతం చేస్తుంది.
***
