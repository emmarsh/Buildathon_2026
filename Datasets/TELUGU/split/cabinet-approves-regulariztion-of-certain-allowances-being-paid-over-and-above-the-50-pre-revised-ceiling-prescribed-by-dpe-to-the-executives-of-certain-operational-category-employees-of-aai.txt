భార‌త విమానాశ్ర‌యాల ప్రాధికార సంస్థ (AAI) విమాన రాక‌పోక‌ల కార్య‌క‌లాపాల విభాగంలో కొన్ని కేట‌గిరీల‌ సిబ్బందికి చెల్లించిన కొన్నిర‌కాల (రేటింగ్, ఒత్తిడి, నైపుణ్యం, ఫ్లయింగ్, బోధక) భృతుల‌ క్ర‌మ‌బ‌ద్ధీక‌ర‌ణ‌కు ప్ర‌ధాన‌మంత్రి న‌రేంద్ర‌మోదీ అధ్య‌క్ష‌త‌న స‌మావేశ‌మైన కేంద్ర మంత్రిమండ‌లి ఆమోదం తెలిపింది.
అలాగే ప్ర‌భుత్వ‌రంగ సంస్థ‌ల విభాగం (DPE) సూచించిన మేరకు భృతుల‌పై ప‌రిమితిని 50 శాతం (ముందుగా సవరించిన)/25 శాతాల‌కు (స‌వ‌రించిన‌)పైగా పెంచ‌డానికి కూడా అంగీకారం తెలిపింది.
ఈ భృతుల‌కు అర్హులైన కార్య‌క‌లాపాల సిబ్బంది కేట‌గిరీలో ఎయిర్ ట్రాఫిక్ కంట్రోలర్లు, కమ్యూనికేషన్ ఆఫీసర్లు, పైల‌ట్లు ఉన్నారు.
వీరింద‌రినీ 35 శాతం గ‌రిష్ఠ ప‌రిమితి భృతుల‌ ప‌రిధి వెలుప‌ల ఉంచాల‌ని డీపీఈ ప్ర‌తిపాదించింది.
ఈ కేట‌గిరీల సిబ్బంది సంక్లిష్ట కార్యక‌లాపాల‌ను నిర్వ‌హించాల్సి ఉంటుంది.
ఆ మేర‌కు వీరు అత్యున్న‌త స్థాయి నైపుణ్యం, ప‌రిజ్ఞానంతోపాటు మేధోప‌ర‌మైన కొన్ని ప్ర‌త్యేక ఆచ‌ర‌ణాత్మ‌క నైపుణ్యా (ఉదా… ప్రాదేశిక అంచ‌నా, స‌మాచార విశ్లేష‌ణ‌, తార్కిక విచ‌క్ష‌ణ‌, నిర్ణ‌యాత్మ‌క‌త‌)ల‌ను ప్‌యద‌ర్శించ‌గ‌ల‌వారై ఉండాలి.
అంతేకాకుండా సమాచార-ప్రసారాంశాలు, మానవ సంబంధాలు స‌ముచితంగా, స‌జావుగా నెర‌ప‌గ‌ల‌గాలి.
విమానాల రాకపోకలు బహుముఖంగా విస్తరించిన నేపథ్యంలో గగనతల రాకపోకలను అత్యంత జాగ్రత్తగా, శ్రద్ధతో నియంత్రించడం, నిర్వహించడంలో సాంకేతిక నిపుణులు ఎంతో అప్ర‌మ‌త్తంగా విధులు నిర్వ‌హించాల్సి ఉంటుంది.
అందువ‌ల్ల ఈ రంగంలోకి అత్యుత్త‌మ ప్ర‌తిభావంతుల‌ను ఆక‌ర్షించ‌డ‌మేగాక ప్ర‌స్తుత సిబ్బందిని ప్రోత్స‌హిస్తూ విమాన ప్ర‌యాణికుల‌కు అంత‌ర్జాతీయ స్థాయి సేవ‌లు, స‌దుపాయాలు క‌ల్పించ‌డం ల‌క్ష్యంగా వారికి భృతి పెంపు ప్ర‌తిపాద‌న‌ను ఆమోదిస్తూ మంత్రిమండ‌లి నిర్ణ‌యం తీసుకుంది.
***
